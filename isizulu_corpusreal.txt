Usho njalo uNkk Qhawekazi Mdikane, inhloko yophiko lwezokumakumaketha lwenkampani eyeluleka ngokuphatha imali iMomentum Brand, ecebisa abantu abasha ukuthi bangawenqeni umkhakha wezokumaketha, achume ngawo.

Elandisa ngohambo lwakhe kule mboni asesebenze kuyona iminyaka ewu-21, uNkk Mdikane odabuka eDikeni, e-Eastern Cape, uthe emva kokuphothula u-matric eSt Cyprian High, eKapa, ngo-1997, wayengazi ukuthi uzofundelani.

“Yilokho okwenza ngathatha ikhefu lokubheka ukuthi yini engingayenza ukuqhuba impilo, okuyilapho engathola khona ithuba lokuba sohlelweni lokufunda ngamasiko ezizwe ezahlukene eNew York, e-USA, iminyaka emithathu,” usho kanje.

Eqhuba, uthe esebuyile unqume ukuyokwenza i-BCom in Marketing Management e-University of South Africa (Unisa) ngo-2000, okumsize ukuthola umsebenzi wokuba yithwasa lweMercedez Benz ngo-2003, lapho asebenze khona iminyaka emithathu

lwamaphoyisa lokuqala lukhomba ukuthi abasolwa ababili abafe bedubulana namaphoyisa eNhlungwane, eNanda, banokuxhumana neqembu lemigulukudu iWest okusanda kubulawa umholi walo ngesimo esifanayo sokudubulana namaphoyisa

Kuthiwa batholane phezulu ngenhlamvu namaphoyisa ngoLwesibili ekuseni, ngemuva kokuthi uphiko lwezobunhloli lulandele umkhondo wabo lwaze lwabavimbezela kulo muzi abatholwe kuwo.

Okhulumela amaphoyisa KwaZulu-Natal, uColonel Robert Netshiunda, uthi ngesikhathi amaphoyisa ememezela ukuthi akhona ngokungqongqoza emnyango, abasolwa baphendule ngenhlamvu amaphoyisa aphindisela

UKHIPHE i-video yengoma athi wayibhala izinto zingamhambeli kahle empilweni yakhe umrepha waseThekwini, uNasty C apike kuyo ikhwaya esizakhele igama emhlabeni, iSoweto Gospel Choir.

Le ngoma ethi Head Up 2.0, uNasty C uthi inomlayezo wethemba futhi ingaba isikhuthazo kwabaningi. Uyikhiphe ngoDisemba, nezinye athi nazo zikhuluma ngezinto ezihlukene aseke wabhekana nazo empilweni

NgoSepthemba wangonyaka odlule, uNasty C, wakhipha i-albhamu ethi Free, ngayo athi usezimele emculweni. 

“Ingoma lena enezinhlamvu zomculo wokholo uma kuqala ingoma, neyenza umehluko kulena esayikhipha kuqala. Ingoma lena ebesengiyibhale isikhathi eside ngizikhipha ezinye kodwa yona ilokhu ihlezi ngingayikhiphi. Isiphelile iminyaka eyisihlanu noma eyisithupha ikhona, ngesikhathi ngiyibhala yaba ncane ngazitshela ukuthi ayiphelele kodwa manje isiyilokhu engikufunayo kungakho silana sikhona manje. Ingoma nami uma ngizizwa ngiphansi uma nje ngike ngayilalela ngiziwa ngilaphekile ngakho isho lukhulu kimi,” kusho uNasty C.

Uthe uyakholelwa ukuthi baningi abangasizakala emoyeni uma bengayilalela ngoba iyasitshintsha isimo noma ngabe kuthiwa uphatheke kabi kanjani. 

Ugcizelele ukuthi uyakholelwa ekutheni ukuhlala isikhathi eside nale ngoma kuzoba nomthelela omuhle kubantu ezoshintsha izimpilo zabo, nami ngiyathemba ukuthi kukhona okuhle ezongenzela khona ngoba buningi ubunzima engidlule kubo.

Uthe uhambo lwakhe seluzohambisana nokukholwa nokuwuhambo oluhlukile aseluthathile manje empilweni yakhe.

UNasty C usho kanjena nje, usanda kubuya phesheya kwezilwandle nala akade egxile khona efuna ukukhulisa umculo wakhe.

Yize ebephesheya kwezilwandle kodwa ubengalishiyile unomphela elakuleli njengoba ebeba khona emicimbini aqashwe kuyo.

IZINTOKAZI ezazakhela ugazi kuma-Idols SA ngo-2019, uViggy noVirginia Qwabe, zibuye ngenkani emculweni we-Afro pop.

La matshitshi asahamba uMkhosi woMhlanga futhi asezibiza ngamaQ Twins azokhipha i-albhamu yawo yesibili esihloko sithi Imicabango ngoJanuwari 30.

 Ngokubambisana la mawele aKwaDukuza, ameme abathandi bobumnandi ukuba baphelele ngobuningi babo emcimbini oyisendlalelo wokwethulwa kwaleli cwecwe (listening session) eThe Villa eWaterfront, ku-98 Mahatma Gandhi Road eThekwini, namhlanje ngo-7 ebusuku.

 Banxuse izithameli ukuba ziswenke ngezingubo ezimhlophe. Kuleli cwecwe kuboshelwe abaculi abahlukahlukene okubalwa kubo uNomfundo Moh engomeni ethi Ezinkingeni, uMawhoo engomeni ethi Ukuthula, uMjolisi noZamambo abapikwe engomeni ethi Baphi, uShandesh noBlaq Major bapikwe engomeni ethi Bekumnandi, uNaledi Aphiwe engomeni ethi Uthando, uBeast RSA, Dladla Mshunqisi noDJ Fuzeh baboshelwe engomeni ethi Impilo. Lezi zintokazi ziphinde zapika u-Exclusive Drumz noTee Jay eculweni elithi Imali. 

 BALOKHU beqhubeka nokutomula emgodleni wabo abahleli beCape Town International Jazz Festival ngokumemezla abaculi abazoshiyelana inkundla emcimbini wabo ongoMashi.

Le ndumezulu yaminyaka yonke, okuzoba ngokuka-23 iba khona, izoqala ngoMashi 27 ize isongwe ngakusasa ngomhla ka 28 eCape Town International Convention Centre.

Kuleli sonto kumenyezelwe iqembu laseSoweto iBantu Continua Uhuru Consciousness  (BCUC).

Limenyezelwa nje, bekungakapheli zinsuku ezingakanani kuqinisekiswe inkakha ye-jazz uCarlo Mombelli. Uzobe ehambisana noMarco Wyatt, Msaki, Kyle Shepherd noJonno Sweetman.

UCarlo ulungiselela ukukhipha i-albhamu entsha iThe World is Dancing On The Edge of a A Cliff.

Abanye abaqinisekisiwe ngoLordkez oshisa izikhotha ngengoma ethi Aweh ayenze kabusha esepike kuyo uCassper Nyovest, Sibusiso Mashiloane neScorpion Kings ebunjwe uDJ Maphorisa noKabza De Small.

Bajoyina abamenyezelwa ekuqaleni okungogabe ngezindondo eziyisikhombisa zamaGrammy, uJacob Collier, wase-United Kingdom, ingwazi uSipho “Hotstix” Mabuse, Nduduzo Makhathini, Manana, Jasmine Myra, Rorisang Sechele, Jabulile Majola, Jazzwrld noThukuthela..

Amathikithi ale ndumezulu aseqalile ukudayisa ku: www.ticketmaster.co.za. Awempelasonto aqala ku-R2 100 kuthi awosuku olulodwa abe wu-R1 350.

UQOLOTHAKAMANGO womculi we-kwaito, uThebe, ugubha iminyaka engu-30 esemculweni ngokuhlanganisa iqophamlando elizochaza konke ngempilo yakhe.

UThebe uzakhele udumo ngezingoma okubalwa kuzo iGroovers Prayer, Ungawa Kum, Safety Belt nezinye.

Muva nje upikwe engomeni ka-Abidoza ethi Bophilo Bo noKabza De Small noScotts Maphuma.

Ekhuluma naleli phephandaba, uThebe (53) uthe ukuhlanganisa iminyaka engu-30 ecula yiyona nto enkulu aseke ayizuza.

"Uhambo belunezingqinamba, kwehla kuphinde kunyukele. I-kwaito sayiqala phansi kunzima kodwa kube kuhle konke ngoba umuntu ukwazile ukukhulisa izingane waba nomndeni," kusho uThebe.

Uthe ababaningi abantu abakwazi ukuhlanganisa le minyaka becula.

"Okubalulekile ukuthi uhloniphe umsebenzi ungathathi kancane abalandeli. Kuthathele phezulu noma kuyinto yezokungcebeleka kodwa ihloniphe. Ngike ngibone abamanje bayatefa kakhulu. Uma uya emsebenzini usuke ungayi otshwaleni. Ukunikezwa iziphuzo akumele kube yimpoqo kodwa kusuke enhliziyweni yokuqashile ukuze ukhululeke. Ukuhamba nabantu abaningi ngeke kukubuyisele ngalutho kunalokho badonsela wena emuva. Uma uba nenkinga abaveli bona kuvela igama lakho," kuchaza uThebe.

Uthe umatasa nokuhlanganisa iqophamlando elikhuluma ngempilo yakhe nebanga aselihambile emculweni.

"Senza kabusha nezingoma zami ezizohambisana nalo iqophamlando. Nginethemba lokuthi lizophuma ngasekupheleni konyaka ngoba sesineminyaka emibili siqalile."

Uthe ufuna ukuxoxa ngempilo yakhe aveze ukuthi udlondlobale kanjani ngethemba lokugqugquzela abanye ngoba baningi bebuza.

I-AFRICAN National Congress (ANC) isobishini njengoba seyize yafakwa eNkantolo eNkulu yaseGoli ngenxa yezinsolo zokugweva nemali yamaciko ewu-R423 228, 75.

Isolezwe lithole ukuthi le nhlangano ezinze eLuthuli House eGoli igqigqiswa kule nkantolo yinhlangano eqoqa imali ngomculo osuke udlalwe emisakazweni naseziteshini zethelevishini iSouth African Music Rights Organisation (Samro) ngenxa yomculo owadlalwa kwiSiyanqoba Rally eyayiseFNB Stadium ngo-2024.

Ukunqwaha kwale nhlangano nalesi samba esicishe sibe yingxenye yesigidi kuphoqe abaholi beSamro ukuba bafake amaphepha enkantolo ngenhloso yokuphoqa i-ANC ukuba ikhokhe  isikweletu.

Ebuzwa yiSolezwe ngalezi zindaba, okhulumela i-ANC kuzwelonke, uMahlengi Bhengu Motsiri, ukuqinisekisile ukuthi asefikile amaphepha asenkantolo ekomkhulu lale nhlangano. Uvele washaya ngezimfishane wathi basasifunda isinqumo senkantolo.

"Sizobe sesichaza kabanzi ngesinyathelo esizothathwa emuva kwalokho."

Isolezwe libuye lathola ukuthi kufakwana enkantolo nje kungenxa yesivumelwano esenziwa yisikhulu seSamro uKarabo Senna nemenenja jikelele ye-ANC uPatrick Flusk ngoJuni 24, 2024.

Lesi sivumelwano esibhalwe phansi sasigunyaza i-ANC ukuba idlale ngokukhululeka umculo oqanjwe amaciko angamalungu eSamro kunoma yikuphi lapho kuhlangene khona amalungu kaKhongolose.

Nebala kwiSiyanqoba Rally zaqhululwa izingoma zamaciko anganyelwe yiSamro. Emuva kwalokho abakwaSamro babe sebethumela i-invoice emahhovisi ale nhlangano ngenhloso yokuba bakhokhelwe imali.

Esikhundleni senkokhelo kuthiwa ubuholi bale nhlangano sebubhala buyacisha, bubamba buyayeka, budla amazambane ashisayo. Phezu koxhaxha lwezincwadi esezibhalelwe i-ANC kodwa kunhlanga zimuka nomoya.

Oyisikhulu ophikweni lwezokuxhumana kwaSamro, uNthabiseng Motsei, ucashunwe ekuqinisekisa ukuthi umacashelana abawudlaliswa yi-ANC sewubame emphinjeni. Uthe le mali abayifuneli bona kodwa bafuna ukuyidlulisela emacikweni okwadlalwa izingoma zawo eralini ye-ANC.

Isolezwe like labika ukuthi iSamro ayisakugunyazi ukuba kudlalwe umculo wamalungu ayo emicimbini ehlanganisa abantu kungekho sivumelwano nabagqugquzeli. Sekudingeka umgqugquzeli womcimbi abathumelele uhlu lwezingoma ezidlaliwe njengoba kwenziwa emsakazweni.

OWAYEYISILOMO soKhozi FM, uLinda "Mr Magic" Sibiya, ubhoboke ngokushiya phansi  ipolitiki neqembu abeseyilungu lalo i-Economic Freedom Fighters.

UMr Magic udalule lokhu ngesikhathi ephekwa ngemibuzo kwiPodcast and Chill with MacG ngoLwesine. Uthe wahosha imfe kwipolitiki ngo-2023 maqede wagxila emisebenzini yamabhizinisi.

"Ngathi kimi ngo-2023 khumu kwipolitiki, ngagxila emabhizinisini. Angisahlanganise lutho nepolitiki. Sengiwusomabhizinisi. Yize kunjalo kodwa anginankinga noCIC (esho umholi we-EFF uMnuz Julius Malema). Ave enobuhlakani. Ngike ngaba nenguyazana naye. Uphiwe ubuhlakani."

Uze wathi ubemthandazela uMalema futhi ubezomthumelela nomyalezo wokumqinisa njengoba abegwetshwa izolo ngecala lokuqhumisa isibhamu esidlangalaleni.  Ebuzwa ukuthi wangena kanjani kuleli qembu, uMr Magic uthe wanxenxwa owayengumholi wophiko lwentsha kwi-ANC,  uMagasela Mzobe ukuba bajoyine i-EFF. Sekungumlando ukuthi noMzobe wabuye wahlubuka kwi-EFF, wajoyina iMK Party kaMnuz Jacob Zuma ngoJulayi 2024.

UMr Magic uthe akashiyanga kwi-ANC ngenxa yokununuselwa ngezindodla zemali kodwa kukhona ayengasahambisani nakho kuyo. "Ngezikhathi zoSbu Ndebele, Zweli Mkhize, John Mchunu noWillies kwakukhona lapho owawubona khona ukuthi i-ANC iyaphi. Ngathatha isinqumo sokujoyina i-EFF. Kodwa uma ngibheka emuva kunezinto, mhlawumbe okwakufanele ngihlale bese ngiziphakamisa ukuba ngizilungise.  Njengoba manje sengingasacheme nanhlangano kungcono ngingasho lutho ngazo. Ngiyajabula ngokuthi ngathatha leso sinqumo (sokushiya ipolitiki)."

Uthe umsebenzi ayejutshelwe wona kwi-EFF kwakuwuxhumanisa leli qembu namakhosi aseNdlunkulu neNdlunkulu kaZulu kanye nabefundisi.

"Ngangiqinisekisa ukuthi sivakashela amakhosi. Ngaqinisekisa ukuthi uCIC uvakashela iSilo. Ngiqinisekisa nokuthi uvakashela izinkonzo ezifana noShembe."

UMr Magic ubuye waveza ukuthi wenza elikhulu iphutha ngokujoyina iVuma FM esadiniwe ngenxa yokuthi yayesene-transmitter eyodwa.

Uthe yize kwakunjalo kodwa waphumelela ukuyisusa kubalaleli abawu-70 000 wayibeka ku-400 000. Uveze ukuthi angabuyela oKhozini uma lumdinga kodwa kungadingeka kwenziwe isivumelwano esiqinile futhi esizomvumela ukuthi enze eminye imisebenzi eseceleni. 

KUDUMALE abantu abaningi umculi kamaskandi, uMenzi Mabizela, ememezela ukuthi usehoxa unomphela emiqhudelwaneni. Uthe okumenze wathatha isinqumo sokuhosha imfe ekuncintisaneni nabanye ukuphoxeka ahlangabezana nakho komunye umqhudelwano nyakenye.

Ekhuluma kwiBhanyazile TV, uthe akalwi nemincintiswano nabagqugquzeli bayo kodwa wenqena ukuxoveka umoya. Nakuba kunjalo, uthe uyayemukela imiklomelo ayithola emiqhudelwaneni okusuke kungavotwa kuyo njengendondo asanda kuyihlomula kwaYouTube ngenxa yokuba nabalandeli (subscribers) abangaphezu kuka-100 000.

"Izinto lezi ozithola zingenawo umsindo ngisho omncane. Imincintiswano okuvotwa kuyo igcina imibono seyiba miningi. Uma nisebenza niba baningi kuyenzeka ugcine sewubamba phezu kwesandla somunye, adinwe. Ezintweni ezinjengalezo ngathatha isinqumo sokuthi ngingasazingeni emuva kokulimala enhliziyweni yami komunye umncintiswano."

Uthe yena akazongenela ngisho owodwa umncintiswano, noma ngabe kuvotwa ngoshingamu, wathi kukhona ebesebeqalile bephakamisa igama lakhe nelikaMzukulu neNkosi Yamagcokama kwiMother Of All Maskandi Festival, okungumncintiswano kaZimdollar.

UMenzi uthe unxuse ukuba itekisi iye kwiNkosi Yamagcokama ngoba seyindala endimeni. Uthe uqale ukuhoxa emncintiswaneni ngesikhathi eqokwa kwiTshatha Music Festival.

"Angisakwazi ukubuyela emicimbini okuqhudelwanayo kuyo ngoba sekuke kwakhona omunye abathe uma bengifonela becela ukungifaka kuwo, ngacela ukungafakwa. Ngagcina ngingafakwanga futhi basihlonipha isicelo sami. Ngakho angikwazi ukungenela omunye umqhudelwano ngoba lokho kungasho ukuthi ngiyamdelela engiwunqabile owakhe."

Unxuse abalandeli abamthanda ngeqiniso ukuba bengamfaki emincintiswaneni ngenxa yokusabela umsebenzi awenzela bona. Uthe imincintiswano igcina seyimenza agcine esecula ngenhliziyo embi ngenxa yobuhlungu.

"Mina ngiyeneliseka ngoxhaso abanginikeza lona ko-Apple Music, Spotify nakwiYouTube."

Uthe ukukhombisa ukuthi akanankinga nemincintiswano, uzoqhubeka nokuyojabulisa abantu emicimbini. UMenzi waqala ukumemezela ukuthi usezohoxa emincintiswaneni ngesikhathi besahubhana nozakwabo uLimit Nala kwiMother Of All Maskandi Festival nyakenye, bebanga iQuantum.

Sekungumlando ukuthi lelo tekisi lagcina liwelele eNkandla, emuva kokunqotshwa wuLimit. Yize kwavela ukuthi uLimit wavotelwa kakhulu yizintokazi zaseLadies House (ikhasi elikwiFacebook) emuva kokuba uMenzi esolwe ngokweseka izinkulumo zikaTamara, kodwa uMenzi wathi ngamampunge lawo. 

Kwenzeka lokhu nje, nango-2024 akubanga kuhle nakubalandeli bomculi waseMzimkhulu, uSolwazi, emuva kokuba iQuantum liwinwe wumculi wasoPhongolo, uGatsheni.

UMA ungeneme ngemiphumela yakho ka-matric, ucabanga ukuthi kabalenzanga iqiniso, zikhona ezinye izindlela ongazenza ukuze ugcine wenelisekile.

Kulezi zindlela kufaka ukuthi ucele ukuphinde umakelwe kabusha izifundo zakho, noma ufune ukubona iphepha olibhalile ukuthi limakwe kanjani.

Ngokolwazi olukhishwe nguMnyango wezeMfundo eyisiSekelo, uma ufuna ukubheka ukuthi iphepha limakwe kanjani, noma ufuna ukulibona lonke lelo phepha olibhalile kuzokudla u-R230. Uma ufuna ukumakelwa kabusha kubiza u-R120.

Izicelo zokwenza lokhu zivulwe namhlanje kanti kuvalwa emva kwezinsuku eziyisikhombisa kudedelwe imiphumela ka-matric.

Ulwazi luveza ukuthi imiphumela yokuphinde umakelwe kabusha izokhishwa ngoMashi 7, 2025. Le miphumela izotholakala esikhungweni obhalele kusona.

Kulabo abafuna ukuphucula izifundo zabo, bangafaka izicelo zokuthi babhale izivivinyo zokuchibiyela ezingoMeyi/Juni nonyaka.

Usuku lokuvala ukufaka izicelo zokuphinde ubhale uFebhuwari 7.

Labo abangakwazanga ukubhala izivivinyo zabo ngoNovemba nyakenye, ngenxa yezizathu ezehlukene, nabo bazofakwa ohlelweni lokuthi babhale ngoMeyi/Juni.

“Abangabhalanga kumele balethe ubufakazi obukhomba ukuthi ababhalanga ngenxa yokuthi babegula, kwakushoniwe ekhaya noma ezinye izizathu ezinqala. Ukuze babhalise kumele babe namamaki aziwa nge-School Based Assessment (SBA),” kusho umnyango.

Nalabo ababhala u-matric omdala, kusuka ngo-2008 kuya manje, abafuna ukuphucula imiphumela yabo, basenalo ithuba lokwenza lokhu ngokuthi babhale ngoMeyi/Juni nonyaka.

Abafuna ukuphinda u-matric ngokugcwele bangabhalisa ezikoleni uma kungukuthi baneminyaka engaphansi kuka-21.

Kumele abhalise izifundo eziyisikhombisa, kubalwa ne-Life Orientation.

Bangabhalisa njengomuntu ophindayo kwi-Public Adult Education Centre.

Bangaya ngisho emakolishi amakhono angu-50 kuleli.

BAVEZE ukuthi bangompetha nasekilasini abafundi basesikoleni saseMgungundlovu esidume ngokwenza kahle kwezemidlalo, i-Edendale Technical School, njengoba nemiphumela yabo ka-matric ibe seqophelweni elicokeme.

Abafundi abane bakulesi sikole baklaye ngo-A kuzona zonke izifundo zabo eziyisishiyagalombili.

Abenze kahle bebenza izifundo i-Mathemetics, Life Science, Physical Science, Tourism, Engineering Graphics and Design, Life Orientation, English nesiZulu.

Bekungekhona ukuthi bekulula kulaba bafundi abaphase ngamalengiso. Endleleni ebheke empumelelweni bekunezingqinamba ezehlukene abathe abazange bazivumele ukuba zishabalalise amaphupho abo.

UMawande Phungula (17), othole o-A kuzo zonke izifundo zakhe, uthe ukuxinwa yisifo samathambo kucishe kwaphazamisa iphupho lakhe lokuphasa ngamalengiso.

“Lo nyaka ubunzima kakhulu kimina, ngibe umntwana ohlushwa ukugula. Kube khona izinsuku lapho ngigcine ngingasakwazi ukuya esikoleni.”

UMawande uthe isifo samathambo besimqinisa kakhulu ebusika, wathi kunamaphepha amabili okuhlolwa kwaphakathi nonyaka angakwazanga ukuwabhala.

Uthe into emsize kakhulu ukufunda noma esekhaya.

UMawande uthe kumumangazile ukubalwa kubafundi abenze kahle. Uthe ufisa ukwenza izifundo ze-Medicine, wathi ufake izicelo zokufunda e-University of Cape Town, University of KwaZulu-Natal nase-University of Pretoria.

ULaura Phiri (17), odabule o-A kuzo zonke izifundo, uthe kumsebenzele ukudela ubuthongo.

“Umsebenzi ubumningi, ngakho bengingasalali. Bengijwayele ukulala ngo-12 ebusuku noma ngo-1. Bese ngivuka ngiya esikoleni.”

ULaura uthe ufisa ukuyofundela ubudokotela, wathi ufake nesicelo sokwenza izifundo ze-Computer Scienece.

USiphokuhle Ndlovu (18), naye odabule o-A kuzo zonke izifundo zakhe, uthe okumsize kakhulu ukuya ezifundweni zasebusuku kanye nezangempelasonto.

USiphokuhle uthe ufisa ukwenza izifundo ze-Aucturial Science, wathi ufake isicelo sokufunda e-University of Cape Town.

Ngesikhathi Isolezwe lihambele esikoleni izolo, abazali nabafundi bebengena belakanyana, bezofuna izikhala zokufunda ngenxa yedumela lalesi sikole.

Icala lenkohlakalo elibhekene noDkt Malusi Gigaba kanye no-Anoj Singh, owayeyi-Group Chief Financial Officer (GCFO), Brian Molefe, owayeyiGroup Chief Executive Officer (GCEO) kwaTransnet, Siyabonga Gama, owayeyiChief Executive Officer (CEO) kanye noThamsanqa Jiyane owayeyiChief Procurement Officer (CPO) lihlehliselwe umhla ka-19 kuFebhruwari ukuze liqulwe eNkantolo eNkulu yaseGauteng.

Umbuso ukuqinisekisile ngamarekhodi ukusebenza kwesaziso sokuqulwa kwecala kanye namacala kummangalelwa.

Amacala athweswe ummangalelwa ahlobene nesikhathi lapho uTransnet ebambe iqhaza ohlelweni lokuthola izitimela ukuze kwandiswe futhi kwenziwe ingqalasizinda yezitimela ibe yesimanjemanje.

Kuthiwa kwaphulwa inqubo yokukhishwa kwamathenda, iTransnet yakhipha izinkontileka ezintathu ngendlela engafanele ukuze kuthengwe izitimela ezingu-95 100 nokwaholela ekulahlekeni kwezigidigidi zamarandi.

UBONGE izaguga ezamkhulisa umfundi waseMondlo, eVryheid izolo obe kubafundi abanikwe imali engango-R5 000, ukuthi bayoqhuba izifundo zabo ezikhungweni eziphambili zemfundo.

USinokholo Mhlungu, obefunda eSolomuzi High uveze ukuthi uyaziqhenya ngokusebenza kanzima okumenze waba kubafundi abahamba phambili ezikoleni ezakhele iZululand.

Ekhuluma neSolezwe, uthe ubonga ugogo nomkhulu abamkhulisile wakwazi ukuzimisela.

"Ngikhuliswe ngokuthi kuhle ukuhlonipha noma yikuphi lapho osuke uhamba khona, ngakho esikoleni yilapho ebengizimisele khona ngoba bengifuna ukuthi ngenze kahle. Ezifundweni zami kusuka kuGrade 10, bengizitshela ukuthi ngifuna ukwenza kahle ukuze ngihambe ngiye esikhungweni semfundo ephakeme ngiqhubeke nokufunda," kusho uSinokholo.

Uthe imali yoxhaso abayitholile izobasiza kakhulu njengoba abanye babo bentula futhi bengazi nokuthi bazoyithathaphi imali yokuyobhalisa.

"Siyabonga kuMasipala ngokusinika lolu xhaso lokuqhuba imfundo. Siyathemba ukuthi konke kuzohamba ngendlela uma sesihambile, ngiyanxusa nabanye abaku-matric ukuthi bazimisele njengoba kuthela izithelo ezinhle ekugcineni," kuchaza yena.

UMnuz Sifiso Mkhwanazi oyiMeya yaseBaqulusini uthe zingu-15 izikole eziphase kahle.

"Sibonga ukuthi kuzona zonke izindawo akukho mibhikisho esike saba nayo, ethinta ukungenami kwabafundi, okunye okusijabulisayo wukubona izingane ziphasa kahle izifundo iMaths nePhysics. Ngiyanxusa ukuthi othisha bazimisele kakhulu  baqinise kulezi zifundo, angisho ukuthi abanye othisha abenzi kahle kodwa lezi zifundo zombili yizona ezithandwa kakhulu manje futhi ezinamathuba amaningi omsebenzi," kusho uMkhwanazi.

Uthe imali abayinike abafundi ayichazi ukuthi njengoMasipala banemali kodwa bekumele bakwenze lokhu ukubonga abafundi.

Uveze ukuthi izidingo eziya emphakathini basazoqhubeka nokuzisa noma ngaphansi kwasiphi isimo.

Inhlangano iMind Empowers Youth Organisation (MEYO), esineminyaka engu-16 isebenza ekuthuthukiseni intsha, iyaqhubeka nokuqinisa izinhlelo zayo ngokubamba iqhaza emazweni angaphandle.

Lokhu kudalulwe uSihlalo wayo, uDkt Thobani Makhaza oveze ukuthu ngo-April uzobhekisa amabombo ephesheya ngenhloso yokuyofuna uxhaso lwemali ezolekelela ekufundiseni abafundi baKwaZulu Natal nakwezinye izifundazwe.

"Kumqoka ukuthi senze konke okusemandleni ukuqinisekisa ukuthi abantwana bethu bayakuthola ukufunda. Akumele bagcine bengafundanga ngoba nakhu benenkinga yezezimali," usho kanjena.

Uthe selokhu iMeyo yasungulwa seyiklame indima enkulu kakhulu ekufukuleni ezeMfundo ezweni lonke.

Uthe ukholwa ukuthi ukuze iMeyo izokhula kuhle ukuthi ibe nobudlelwane nanamanye anazwe angaphandle.

Ugcizelele ukuthi imfundo yisona sikhali abantu abasha abathembe sona ukuze babe nekusasa eliqhakazile.

Wathi yingakho ke kumqoka ukuba iMeyo ibhukule ilekelele ngayo yonke indlela.

Uveze ukuthi lolu hambo luzobandakanya ukubamba iqhaza ezingqungqutheleni ezifana ne-ASETE-26 e-Istanbul nezinye ezihlelelwe inyanga ka-April.

Uthe lezi zingqungquthela zinikeza amathuba okushintshana ngolwazi lwezemfundo, ukwakha ubudlelwano bamazwe ngamazwe kanye nokuqoqwa kwezimali zokweseka izinhlelo ze-MEYO zokuthuthukisa imfundo namakhono entsha.

Ngokusebenzisa lezi zinkundla zamazwe ngamazwe, i-MEYO, iyaqhubeka nokwakha ubudlelwane namazwe omhlaba, iqoqe izimali, futhi iqhubekisele phambili umgomo wayo wokunika amandla intsha entulayo eNingizimu Afrika, igxile kakhulu emfundweni, ekuthuthukiseni amakhono nasekuvezeni amakhono ahlukahlukene.

IMeyo yaziwa kakhulu ngokuxhasa abafundi kulezi zifundo ezilandelayo .Izifundo Zobunjiniyela (Engineering Studies) – N3 kuya ku-N6:Electrical, Mechanical, Civil Engineering, izifundo zokuphatha nezamabhizinisi – N4 kuya ku-N6: human resources management, educare (Teaching) Medical secretary, legal secretary, public relations management, marketing management kanye ne-financial management.

Intsha edinga usizo lwezemfundo noma efisa ukufaka izicelo ingaxhumana ne-MEYO nge-WhatsApp ngokubhala igama elithi “MEYO” kule nombolo: 063 530 0667

basolwa abane abebefunelwa amacala ehlukene abucayi nanodlame badutshulwe bashona ngesikhathi bedubulana namaphoyisa e-Adam's Mission, endaweni yaKwaMakhutha eningizimu yeTheku ngoLwesine ntambama.

Amaphoyisa abeqhuba umkhankaso wobunhloli ngesikhathi ebona imoto ehambisana nencazelo yale esetshenziswa abasolwa ukuhlasela umphakathi waseMbumbulu nakwezinye izindawo ngokuphanga kuhlonyiwe, ukugebenga izindlini, ukuduna izimoto nokuthumba.

Amaphoyisa azame ukumsiza abasolwa emgwaqeni uSheleni kwathi ngesikhathi betholana phezulu ngenhlamvu. Ngemuva kokudubulana, kube sekucaca ukuthi bane abasolwa abadubulekile benamanxeba okudutshulwa. Umsolwa oyedwa usinde ngokulambisa ukuboshwa kanti umthungatha uyaqhubeka. Alikho iphoyisa elilimale ngesikhathi sokudubulana.

UMSUNGULI wenhlangano iMarch and March, elwa udaba lwabokufika abakuleli ngokungemthetho, uNkk Jacinta Ngobese-Zuma, uthi akukho okuzoba namandla ukubaphuca ilungelo labo lokubhikisha.

UNkk Ngobese-Zuma ubekhuluma ngaphandle kwesiteshi samaphoyisa, iPoint, eSouth Beach, eThekwini, lapho obekuthiwa akazinikele khona izolo, kulandela ukuvulelwa icala lokuphehla udweshu emphakathini.

Lokhu kuza emva kwemibhikisho ebiholwa yiMarch and March kanjalo nezinye izinhlangano ezinomuzwa ofanayo ezifana ne-Operation Dudula kanjalo neMKP ngaphandle kwesikole, i-Addington Primary ngeledlule.

Imibhikisho ibimayelana nesikhalazo sokuthi kukhona inqwaba yezingane zakuleli ezingazitholanga izikhala zokufunda kulesi sikole okuthiwa sigcwele inqwaba yezingane zabokufika.

UNkk Ngobese-Zuma utshele abezindaba ukuthi ukubhikisha kungelinye lamalungelo abantu futhi akekho ongabaphuca lona.

“Asikho isitatimende samaphoyisa esingasivimba. Akukho kusatshiswa ngamaphoyisa okungasivimba. Akukho nokukodwa okungasiphuca lelo lungelo lokuthi siphume siye laphaya, sifike sibhikishele ukuthi izingane zabakuleli zifakwe esikoleni sakuleli,” usho kanje.

Uveze ukuthi uthe uma efika ngaphakathi esiteshini samaphoyisa, uthole umphenyi omtshele ukuthi ufuna isitatimende kubona (March and March).

Uthe ngokuboniswa abameli bakhe, bakhethe ukuthi bazinike isikhathi ukusibhala ngoba akuyena yedwa obekwa icala kodwa kukhona ne-Operation Dudulu kanjalo neMKP ngombhikisho ababanawo ngoLwesithathu olwedlule. 

Uthe basebumnyameni ngokuthi elani ngempela icala ababekwa lona.

“Uma sibekwa icala, kungani singabekwanga lona ngalolo suku? Kwakunenqwaba yamaphoyisa laphayana, kanjalo namaveni awo. Uma kwakukhona ababekubona ukuthi akukho emthethweni, kwakufanele sibekwe icala khona lapho,” usho kanje.

Umkhankaso weMarch and March uqale ngoMashi nyakenye, kanti ulwa nabokufika abakuleli ngokungemthetho.

Ubonakele uba mandla esibhedlela i-Addington, eSouth Beach nyakenye, lapho amalungu enhlangano ebekanisa ngaphandle kwesibhedlela afune ukubona amaphepha avumela abokufika ukuthi babe kuleli ngaphambi kokuba bangene ngaphakathi.

Ubonakele nakwezinye izindawo KwaZulu-Natal kanjalo nakwezinye izifundazwe. Ngesikhathi kuvulwa izikole, amalungu enhlangano, okufaka phakathi naye uNkk Ngobese-Zuma, banikele esikoleni i-Addington, kulandela ukuthola isikhalazo sokuthi kukhona izingane zabakuleli ezingu-66 ezingathathwanga yilesi sikole.

IMEYA kaMasipala weTheku uMnuz Cyril Xaba iphonsele inselelo ubuholi bomdabu nobulawula ukusebenza kwezindawo zasemakhaya ukuthi busondele kuhulumeni, ukuze kube nezinhlelo zokufukula izindawo zasemakhaya zokuvakasha okuzokwenzakwande izivakashi ezifaka imali emnothweni wezindawo ezinjalo ezinganakekile.

UXaba usho njalo ethula inkulumo yakhe yosuku emcimbini wokwethula umbiko wokuthi idolobha iTheku lenze kanjani kwezokuvakasha ngamaholidi kaKhisimusi noNcibijane, obuse-Octavia Boutique Hotel, eNanda, enyakatho yeTheku ngoLwesine.

Uthe lokhu ukusho ngoba ebona ubuhle behhotela abenzele umcimbi wakhe kulona, athe limkhumbuza omunye wombono ayenawo esewuMphathiswa woMnyango wezoLimo nokuThuthukisa iziNdawo zasemaKhaya kule minyaka edlule.

“Kwakuvele kusemqondweni wami ukuthi kube nohlelo oluqondile lokuthi kufukulwe futhi kuthuthukiswe izindawo zasemakhaya nezasemalokishini ukuze zibe sesimeni esizosiza ukufukula umnotho wakhona, bese kufukuleka nemboni yezokuvakasha.

“Sengithi angiphinde ngikusho lokhu manje ngoba ngiyabona ukuthi namanje sisanenkinga yokuthi izindawo eziningi zasemakhaya zisantula ingqalasizinda, okungathi uma kuqalwa uhlelo lokuthi zithuthukiswe kube kuningi okuhle okungenzeka kule mboni,” kusho uXaba.

Eqhuba, uthe inselelo ekhona okwamanje wukuthi akukuhle ukubambisana phakathi kobuholi bezindawo zasemakhaya nohulumeni, okwenza ukuthi kube nzima kwesinye isikhathi ukungenelela ukuzama ukufukula izindawo ezengamelwe yibona ngenxa yokuthi miningi kakhulu imicikilisho okusuke kudingeka ukuthi ilandelwe andukuba kube khona uhlelo lokungenela ukuthuthukisa izindawo zabo olungase lwenziwe.

“Yingakho nemicimbi efuze lona esihlangene ngawo kumqoka ukuhlangana kuyona, bese siyabhunga ngezinto eziyizinselelo ezisimisa ndawonye njengalena, ngethemba ukuthi kukhona okuhle esingaphuma nakho uma sibambisana. Ubuhle baleli hhotela esikulona kufakazela ukuthi uma kutshalwa imali emnothweni wezindawo zasemalokishini kukhona okuhle okungenzeka, kanti futhi lisekhona nethuba lokuthi kwenzeke okufanayo ezindaweni ezisemakhaya nezintula ingqalasizinda,” usho kanje.

IMEYA yakuMasipala iBig 5 Hlabisa, uMnuz Comfort Khumalo, idonse abafundi ngezindlebe ngomkhuba wokuthanda ubumnandi baze bakhohlwe yinhloso yokuba semanyuvesi .

UKhumalo usho lokhu ngesikhathi kuhalaliselwa abafundi abaphase ngamalengiso izivivinyo zika-matric ezikoleni ezingaphansi kukaMasipala iBig 5 Hlabisa.

“Ithuba lokufunda liyafika, lidlule bese usala nesikweletu enhlizweni yakho. Siyanxusa ukuba ngaso sonke isikhathi ukuthi ufunde, uqikelele uphinde ukhumbule isimo osishiye ekhaya,” kuphetha uKhumalo.

UMengameli we-IFP futhi ongungqongqoshe womNyango wezokuBusa ngokuBambisana kuzwelonke, uMnuz Velenkosini Hlabisa, uhalalisele uKhumalo noMnyango wezeMfundo njengoba abafundi abangaphezulu kuka-8000 bethole imiphumela ebenza bayoqhuba izifundo zabo nasemanyuvesi.

UHlabisa,odabuka kulesi sifunda, uthe ukholwa ukuthi laba bafundi bazobuya emakhaya emuva kokuphothula iziqu zabo sebezothuthukisa izindawo zasemakhaya.

Izikole ezingaphansi koMkhanyakude ziphase ngo- 100% kanti uMkhandlu iBig 5 Hlabisa unikele ngama- vawusha abiza uR10 000 kumfundi ngamunye.

UHlabisa uqhakambise iqhaza elibanjwa abantu besifazane emakhaya emuva kokuphumelela empilweni.

UHlabisa uthe noma ungahamba izwe uliqede, umuzi onezingane ezingafundile ugqama njengembuzi emhlophe endaweni eyihlungu.

“Kodwa emphakathini onezingane ezifundile awubuzi , izakhiwo uzibona udlula ukuthi ikhona ingane efundile. Izingane ezifundile azizigqaji ngemixhaso eyakhiwe emakubo. Yingakho zizinikela ekwakheni,” kusho uHlabisa.

Eqhuba uHlabisa uthe amantombazane yiwo ahamba phambili ekuqinisekiseni ukuthi avuse ikhaya.

“Amantombazane awaqali ngokuthenga imoto, uma ethola umsebenzi kodwa abafana bagijimela zona.”

Omunye wabazali, uMnuz Thokozani Mbatha uthe indodana yakhe ibihlezi iyingane ezimisela kakhulu ezifundweni zayo.

“Ngiyakujabulela ukusebenza ngokuzikhandla kukaThabani nokubayingane elalelayo kanti nami futhi bengimvusa. Njengoba ngizommela lapha namuhla yingoba yena useCape Town eNyuvesi yaseStellebosch lapho ayokwenza khona izifundo zakhe zobudokotela,” kusho uMbatha.

IMEYA kaMasipala weTheku uMnuz Cyril Xaba iphonsele inselelo ubuholi bomdabu nobulawula ukusebenza kwezindawo zasemakhaya ukuthi busondele kuhulumeni, ukuze kube nezinhlelo zokufukula izindawo zasemakhaya zokuvakasha okuzokwenzakwande izivakashi ezifaka imali emnothweni wezindawo ezinjalo ezinganakekile.

UXaba usho njalo ethula inkulumo yakhe yosuku emcimbini wokwethula umbiko wokuthi idolobha iTheku lenze kanjani kwezokuvakasha ngamaholidi kaKhisimusi noNcibijane, obuse-Octavia Boutique Hotel, eNanda, enyakatho yeTheku ngoLwesine.

Uthe lokhu ukusho ngoba ebona ubuhle behhotela abenzele umcimbi wakhe kulona, athe limkhumbuza omunye wombono ayenawo esewuMphathiswa woMnyango wezoLimo nokuThuthukisa iziNdawo zasemaKhaya kule minyaka edlule.

“Kwakuvele kusemqondweni wami ukuthi kube nohlelo oluqondile lokuthi kufukulwe futhi kuthuthukiswe izindawo zasemakhaya nezasemalokishini ukuze zibe sesimeni esizosiza ukufukula umnotho wakhona, bese kufukuleka nemboni yezokuvakasha.

“Sengithi angiphinde ngikusho lokhu manje ngoba ngiyabona ukuthi namanje sisanenkinga yokuthi izindawo eziningi zasemakhaya zisantula ingqalasizinda, okungathi uma kuqalwa uhlelo lokuthi zithuthukiswe kube kuningi okuhle okungenzeka kule mboni,” kusho uXaba.

Eqhuba, uthe inselelo ekhona okwamanje wukuthi akukuhle ukubambisana phakathi kobuholi bezindawo zasemakhaya nohulumeni, okwenza ukuthi kube nzima kwesinye isikhathi ukungenelela ukuzama ukufukula izindawo ezengamelwe yibona ngenxa yokuthi miningi kakhulu imicikilisho okusuke kudingeka ukuthi ilandelwe andukuba kube khona uhlelo lokungenela ukuthuthukisa izindawo zabo olungase lwenziwe.

“Yingakho nemicimbi efuze lona esihlangene ngawo kumqoka ukuhlangana kuyona, bese siyabhunga ngezinto eziyizinselelo ezisimisa ndawonye njengalena, ngethemba ukuthi kukhona okuhle esingaphuma nakho uma sibambisana. Ubuhle baleli hhotela esikulona kufakazela ukuthi uma kutshalwa imali emnothweni wezindawo zasemalokishini kukhona okuhle okungenzeka, kanti futhi lisekhona nethuba lokuthi kwenzeke okufanayo ezindaweni ezisemakhaya nezintula ingqalasizinda,” usho kanje.

Phakathi kwezicukuthwane ezizohambela indumezulu yomcimbi okulesi sikole esiKwaNgono, eNkandla, kubalwa owayengumengameli wakuleli, uMnuz Jacob Zuma, noNdunankulu waKwaZulu-Natal, uMnuz Thami Ntuli.

OyiPhini likathishanhloko wesikole, uMnuz Philani Dumakude, uthe umcimbi uzobe umkhulu ukwedlula yonke eyake yabakhona emlandweni waseBizimali.

"Umcimbi wokuvalelisa uthishomkhulu wethu, ubaba wethu, umholi wethu ebesimthanda. Ebesimhlonipha. Ohambe lapha ngoJulayi 31, 2024, okuwusuku agcine ngalo (eseyothatha umhlalaphansi). Elokhu aqala layikhaya ngoJanuwari ka-1995."

UDumakude uchaze uNtuli njengesishoshovu semfundo esibe namagalelo amakhulu empumelelweni yesikole.

"Ngesikhathi efika, sasingekho isikole. Kwakusengamakilasi amathathu, ayengangenalo uphahla. Enezimbobo, ungena nanoma yikuphi lapho uthanda khona. Wafike wathatha izingane ezazikhona ngaleso sikhathi, wayozicelela esikoleni esingomakhelwane ukuba zifundele khona, ezama ukwenza iBizimali yakheke."

UDumakude uthe emuva kokuba seyakhekile iBizimali, uNtuli wabe esezilanda izingane ukuba zizofundela khona.

Uthe ngo-1997 uNtuli wakha igumbi elisha lokufundela abafundi bakaStd 9 (Grade 11), kwathi ngonyaka olandelayo wakha igumbi lokuqala lika-matric waseBizimali.

"(Loyo matric) wenza kahle kakhulu ngoba ngithi ngalowo nyaka kwafeyila umfundi oyedwa. Kusukela lapho iBizimali yabe seyithola u-100%. Ngaleso sikhathi eBizimali kwakusafunda izingane zendawo kuphela kodwa ngemiphumela emihle, yadonsa izingane zakuyo yonke iKZN. Njengamanje sinezifundazwe eziningi. SinoGauteng."

Uthe isikole siyayikazela ngezifundiswa ezidlule khona okubalwa kuzo odokotela, abameli, nezintatheli.

UDumakude uthe izinto ezaba wumqondo kaNtuli eBizimali nezafukula imiphumela yakulesi sikole, ukufunda ebusuku, ngezimpelasonto nangamaholidi.

Uthe umphakathi awukwamukelanga kahle lokho ngoba wawukhala ngokuthi awusakwazi ukuthuma izingane futhi azisakwazi nokuyolusa izinkomo.

"Indaba yokufunda ebusuku neyama- extra classes yaqala layikhaya."

UDumakude uthe uNtuli ushiye nyakenye isikole sinabafundi abangaphezu kuka-2 700 nothisha abawu-88.

"Siyabonga ukuthola ithuba lokusebenza nothishonhloko. Usikhulisile saba ngamadoda. Saba ngomama. Siyabonga ngemfundiso yakhe."

Esephetha uDumakude uthe kumenywa nanoma wubani ukuba abe yingxenye yalo mcimbi wokuthulela uNtuli isigqoko esadla anhlamvana.

UMNDENI wakwaGumede, esigodini saseDanganya, eMgababa, sewuzokwazi ukulala ubuthongo njengoba ngoLwesibili uzofihla umzukulu wawo, uLethokuhle Simphiwe Gumede.

Ngokusho kwesimemezelo salo omndeni esithunyelelwe Isolezwe, uLethokuhle (14) uzofihlwa emathuneni asekhaya kule ndawo emuva kwenkonzo ezokuba kwa-No 214730, emgwaqweni uR102 Main Road, eDanganya, eMgaba Area 5 kusukela ngo-9 ekuseni.

Lo mndeni bewungasabuthi quthu ubuthongo emuva kokuphazanyiswa kwezinhlelo zawo zokufihla uLethokuhle obefunda uGrade 8 eMkomaas Secondary.

Umufi kufanele ngabe ufihlwe ngesonto eledlule kodwa kwaphazamisa ukufika komunye umndeni obusola ukuthi isidumbu sikaLethokuhle ngesawo.

“Wabhaliswa ngoLwesibili (olwandulela olwedlule), kwafika umyalezo othi kunabanye abathi nabo banomuntu obalahlekele eThekwini.”

Lo mthombo uthe lwenziwe ulibofuzo ngoMsombuluko owedlule, kwacaca ukuthi isidumbu esitholakele ngesikaLethokuhle.

ULethokuhle waseDanganya, eMgababa, wamuka olwandle ngenyanga eyedlule kade ezama ukuhlenga umngani wakhe owayegwiliza.

Umkhulu kamufi, uMnuz Sindile Gumede, wathi uLethokuhle watholakala elinyazwe kabi wulwandle.

"Umndeni nezihlobo basathukile futhi akukamukeleki ukuhamba kwakhe umfana. Nokho-ke sibonga ukumthola."

ULethokuhle waphenduka iqhawe ehlenga umngani wakhe owayemuka kodwa yena akabange esaluthola usizo, wagcina ehambe kanjalo namagagasi. Ngokusho kukaGumede, umzukulu wakhe wamukiswa ngamagagasi asolwandle olungasemtholampilo eDanganya Area 5A.

"Zathi izingane zakwamakhelwane zazinyenyile ziyobhukuda. Kwabe sekumuka ingane yakwaMsomi engumngani wabo. OLetho nabanye basala ngenkathi abanye beyobiza umzali walo omukayo, yilapho uLetho aba nozwelo, wangena wakhipha umngani wakhe. Ngebhadi yena akabange esakwazi ukuphuma. Bathi bambona esephakamisa isandla, efuna usizo, ngebhadi bona abakwazanga ukumsiza."

"Silusizi emndenini wakwaGumede ngomzukulu wethu okunguyena omdala kunabanye ekhaya," kuphetha uGumede

UMCULI kamaskandi oqengqeleza phambili ngokudayisa kwengoma yakhe kuma-Official SA Charts (kwi-local Top 10 nakwi-International Top 20), uFeza Langa, ukhuthaze abafundi ngokubaluleka kwesikole. Uthe noma ngabe unaliphi ikhono kodwa kusemqoka ukuba ulishebe nesicucu semfundo.

NgoLwesihlanu, uFeza (29) - oshisa izikhotha kulezi zinsuku ngenoni elithi Umaqondana - ubekhuluma nabafundi abaphumelele ngamalengiso izifundo ezisemqoka nabebezenza ngaphansi kohlelo olubizwa ngeSteam (Science,Technology, Engineering and Mathematics) eMfolozi TVET College eNkandla.

Lo mculi uthe yena uqale waphothula iziqu zobuthishela kwiFoundation Phase e-University of Free State nyakenye, ngaphambi kokugxila emculweni lapho efike wakhonya khona. 

"Okunye engicabanga ukuthi kubalulekile ukuba ngabelane ngakho nani ukuthi u-matric ngake ngawufeyila. Kodwa lokho akwenzanga ukuthi ngiyeke. Ngaya koqala phansi kaGrade 11 kwesinye isikole futhi ngagcina ngiwuphase kahle u-matric wami."

Unxuse abafundi ukuba babekezele ngoba zikhona izinto ezizobakhuba kule ndlela asebeyithathile kodwa bangaliphonsi ithawula. UFeza waseNgwetshana, eNquthu, ugila izimanga ngengoma ayicaphune kwicwecwe eliyi-EP elisihloko sithi Inkanyezi. Ngokudayisa ezitolo, le ngoma esihloko sithi Umaqondana, ihudula izingoma ezifana nekaSam Deep ethi Shela, ekaShebeshxt ethi Rato Laka, ekaJazzworkx ethi Uvalo, ekaDJ Maphorisa ethi Abantwana Bakho nekaNkeshemba ethi Ngixolele Mntanami.

Lo mcimbi bewenziwe yinhlangano engenzinzuzo yaseNkandla, iNkungumathe NPO. Umfundi uNhlanhla Mkhize obefunda eNkandla High kodwa oseyokwenza i-Actuarial Science e-University of Johannesburg, uthe basizakale kakhulu kwiSteam ngenxa yokuthi bekufika othisha abangongoti kwiScience neMaths base-Unisa.

Nozakwabo uThabisile Mchunu, uthe uhlelo lweSteam lumsize kakhulu ekuxazululeni izinkinga abehlangabezana nazo kwiMaths neScience. Uthe kulo nyaka uyokwenza izifundo zobudokotela e-University of KwaZulu-Natal. U-Amahle Mchunu obeseThala High, uthe ukube uhlelo lweSteam belungekho ngabe akawuphumelelanga u-matric.

USihlalo weNkungumathe NPO, uMnuz Mthokozi Mchunu, uthe okumjabulise kakhulu ukuthi izikole ebebezisekela ngalolu hlelo zikwazile ukuphasa u-matric ngamalengiso.

Uthe bona bahambisana nombono wokuthi kufanele kusizwe izingane ukuze kushaye u-2030 kunabafundi abangaphezu kuka-450 abangena emanyuvesi ngoba bephase ngamalengiso  ezifundweni ezingaphansi kweSteam.

INduna yesizwe sakwaMpungose, uMnuz Vakashela Mahaye, ilishayele elikhulu ihlombe lolu hlelo. 

UMCULI kamaskandi oqengqeleza phambili ngokudayisa kwengoma yakhe kuma-Official SA Charts (kwi-local Top 10 nakwi-International Top 20), uFeza Langa, ukhuthaze abafundi ngokubaluleka kwesikole. Uthe noma ngabe unaliphi ikhono kodwa kusemqoka ukuba ulishebe nesicucu semfundo.

NgoLwesihlanu, uFeza (29) - oshisa izikhotha kulezi zinsuku ngenoni elithi Umaqondana - ubekhuluma nabafundi abaphumelele ngamalengiso izifundo ezisemqoka nabebezenza ngaphansi kohlelo olubizwa ngeSteam (Science,Technology, Engineering and Mathematics) eMfolozi TVET College eNkandla.

Lo mculi uthe yena uqale waphothula iziqu zobuthishela kwiFoundation Phase e-University of Free State nyakenye, ngaphambi kokugxila emculweni lapho efike wakhonya khona. 

"Okunye engicabanga ukuthi kubalulekile ukuba ngabelane ngakho nani ukuthi u-matric ngake ngawufeyila. Kodwa lokho akwenzanga ukuthi ngiyeke. Ngaya koqala phansi kaGrade 11 kwesinye isikole futhi ngagcina ngiwuphase kahle u-matric wami."

Unxuse abafundi ukuba babekezele ngoba zikhona izinto ezizobakhuba kule ndlela asebeyithathile kodwa bangaliphonsi ithawula. UFeza waseNgwetshana, eNquthu, ugila izimanga ngengoma ayicaphune kwicwecwe eliyi-EP elisihloko sithi Inkanyezi. Ngokudayisa ezitolo, le ngoma esihloko sithi Umaqondana, ihudula izingoma ezifana nekaSam Deep ethi Shela, ekaShebeshxt ethi Rato Laka, ekaJazzworkx ethi Uvalo, ekaDJ Maphorisa ethi Abantwana Bakho nekaNkeshemba ethi Ngixolele Mntanami.

Lo mcimbi bewenziwe yinhlangano engenzinzuzo yaseNkandla, iNkungumathe NPO. Umfundi uNhlanhla Mkhize obefunda eNkandla High kodwa oseyokwenza i-Actuarial Science e-University of Johannesburg, uthe basizakale kakhulu kwiSteam ngenxa yokuthi bekufika othisha abangongoti kwiScience neMaths base-Unisa.

Nozakwabo uThabisile Mchunu, uthe uhlelo lweSteam lumsize kakhulu ekuxazululeni izinkinga abehlangabezana nazo kwiMaths neScience. Uthe kulo nyaka uyokwenza izifundo zobudokotela e-University of KwaZulu-Natal. U-Amahle Mchunu obeseThala High, uthe ukube uhlelo lweSteam belungekho ngabe akawuphumelelanga u-matric.

USihlalo weNkungumathe NPO, uMnuz Mthokozi Mchunu, uthe okumjabulise kakhulu ukuthi izikole ebebezisekela ngalolu hlelo zikwazile ukuphasa u-matric ngamalengiso.

Uthe bona bahambisana nombono wokuthi kufanele kusizwe izingane ukuze kushaye u-2030 kunabafundi abangaphezu kuka-450 abangena emanyuvesi ngoba bephase ngamalengiso  ezifundweni ezingaphansi kweSteam.

INduna yesizwe sakwaMpungose, uMnuz Vakashela Mahaye, ilishayele elikhulu ihlombe lolu hlelo. 

UNksz Majola, owenza i-Advanced Diploma in Business Law e-DUT, uthe ukuhlabana ngalo mklomelo kufakazela ukuthi uma usebenza kanzima nangokuzikhandla uyawuthola umvuzo.

“Nokuthi lo mklomelo uhamba emkhondweni weDUT wokufuna ukuhlale ikhiqiza izitshudeni zezinga eliphezulu futhi ezifezekisa umbono wayo we-Envision2030 wokuthi kushaye u-2030 isibalwa namanyuvesi ahlonishwa emhlabeni jikelele ngemfundo yezinga eliphezulu,” kusho uNksz Majola.

Eqhuba, uthe abe-MetPacSA bamazise ukuthi okwenze wanqoba wukuthi ucwaningo lwakhe belwehluke kakhulu kolwabanye ngoba belubhekana ngqo nenkinga yokungcola okusemphakathini.

“Indlela engikwaze ukuqoqa ngayo ulwazi oluningi olubalulekile, futhi ngize nezisombululo ezingasetshenziswa ukulwa nale nkinga emiphakathini kwenze ngehluka kwabanye,” usho kanje.

UDkt Ravi Nadar, wophiko lwezokucwaninga eMetPacSA, uthe inhloso yabo ngalolu hlelo wukuthi bafundise abantu ngokuthi kubalulekile futhi kusiza kangakanani ukuqoqa udoti endaweni, kwenziwe kabusha ngalowo osuke usengalungiseka, futhi kube kufundiswa izitshudeni ulwazi namacebo okufundisa ngalokho.

UDkt Nomcebo Mthombeni, ibamba lomqondisi wophiko lwezokucwaninga e-DUT, ubonge iMetPacSA ngokuqhamuka nohlelo olunjena, wathi luzosiza kakhulu izitshudeni ngokuzivula umqondo ngezinto ezibalulekile eziyizinkinga emphakathini futhi lwenze zikwazi ukuqhamuka namasu nezixazululo zakho.

NGESONTO elidlule ngithole ingqayizivele yethuba ngamenywa wuphiko olubhekele ezokuvakasha oGwini oluseNingizimu yesifundazwe iSouth Coast Tourism & Investment Enterprise, sabe sesiyiswa kwenye indawo yzezokuvakasha esePort Edward, ogwini lweKwaZulu-Natal iBeaver Creek Coffee Farm, ezakhele udumo ngokuvubela izinhlobonhlobo zekhofi, futhi ifundise okuningi ngalokho.

Engifike ngakuqaphela futhi ngakuthanda ngale ndawo esineminyaka ewu-41 wukuthi ivulekile futhi ishaya ngodedangendlale womhlaba, okuthi uma usufikile kuyona uthole ithuba lokuqonda kabanzi ngomlando wokwakheka nokusunguleka kwekhofi, ubumqoka balo nokuthi imakethe yalo injani.


ABAPHATHI bamaqembu adlala kwiSafa KwaZulu-Natal Sasol League sebezwakalise ukushaqeka nokukhathazeka ngokuvela kwezindaba zokuphela kwesivumelwano sabaxhasi bale ligi, iSasol, neSafa phezu kokuba besakweletwa izishaqane zemali yile nhlangano ephethe ibhola.

NgoLwesithathu, abeSasol bakhiphe isitatimende esiqinisekisa ukuphela kwesivumelwano sabo neSafa sokuxhasa iSasol League neqembu lesizwe iBanyana Banyana ebesesidonse iminyaka engu-16.

Nokho, kulesi sitatimende abeSasol bakuvezile ukuthi nakuba sesiphelile isivumelwano sabo neSafa ngoJuni 30, kodwa basalinde ukuzwa uhlangothi lwayo ngemibandela yokuvuselela inkontileka. 

Kwenzeka lokhu nje ngoMgqibelo odlule, abadlali beBanyana bashaye itoyitoyi benqaba ukujima besanda kufika eMorocco, besekhempini yabo yokulungiselela ukuqala komqhudelwano weWomen’s Africa Cup of Nations (Wafcon) oqala namuhla usongwe ngoJulayi 26, kuleliya lizwe. 

Usihlalo futhi ongumqeqeshi weSunflower WFC, uSiyabonga Malinga, uthe bakhathezeke kakhulu ngokuphela kwesivumelwano seSasol neSafa ngenxa yamagalelo ale nkampani ekuthuthukiseni ibhola labesifazane kuleli kusukela yaqala ukuxhasa le ligi yebhola labesifazane ngo-2009.

“Kubuhlungu kakhulu ukuvela kwalezi zindaba zokuphela kwesivumelwano seSasol neSafa ngoba lokhu kusho ukuthi sizodonsa kanzima ngempela ngaphandle kwabaxhasi kule ligi yethu. 

"ISasol yenze omkhulu umehluko ekukhuleni kwebhola labesifazane lapha eNingizimu Afrika, lithuthuke kakhulu uma kuqhathaniswa nesikhathi esedlule,” kusho uMalinga, osengumakadebona ekuphathweni kwebhola labesifazane KwaZulu-Natal.

“Nokho, iSafa kufanele izinuke amakhwapha ngalokhu okwenzekayo manje. Kumasizini amabili edlule asiyitholi imali yesibonelelo sezindleko zokuhamba nemali yemihlomulo etholwa ngamaqembu ayisishiyagalombili aqede ephezulu kwi-log. 

"Kumanje sikweleta omashonisa nezimoto ezisithwalela abadlali uma siya emidlalweni, asazi ukuthi kumele senzenjani,” kuqhuba uMalinga.

UWeisy Mothoalo oyimenenja yeNewcastle Chess, naye ukhala esifanayo ngosizi ababhekene nalo. 

“Kunje nje, yingoba imali okufanele ize emaqenjini iyajikeleza kwiSafa, bese ifika kithina isincozuliwe. Ngenyanga edlule nje sinikwe (yiSafa) o-R10 000 esingatshelwanga ukuthi abani, ekubeni kusenemali eningi kabi esisakweletwa yona. 

"Namanje asikayitholi imali yangesizini edlule. Uma ngisusa lo R10 000 esinikwe wona ngoJuni, iSafa isikweleta u-R32 000 wemali yesibonelelo sezindleko zokuhamba, bese kuzoba u-R30 000 wokuqeda kwethu endaweni yesibili kumaPlay-Offs esifundazwe,” kusho uMothoalo. 

Ethintwa yiSolezwe oyisikhulu esiphezulu kwiSafa, uLydia Monyepao, akatholakalanga ocingweni, wathunyelelwa nemibuzo nge-email okushaye isikhathi sokuloba engakaphenduli.

EMVA kwamaholidi kaKhisimusi noNcibijane, lapho obekujatshulwa khona kudliwa ukudla okunhlobonhlobo, oncamnce futhi kuphuzwa nokulala - kujwayelekile ukuthi abantu baqale unyaka omusha bezizwa bekhathele, bequnjelwe futhi bengenamdlandla.

Umzimba wakho usuke usebenza kanzima uzama ukukhuculula udoti nalokho ongasakudingi ngaphakathi kuwona usebenzisa isibindi, izinso uzama nokugaya ukudla - kodwa emva kwesiphithiphithi samaholidi lokho kungaba nzinyanga futhi kudinge ukuthi kwenziwe ngenye indlela nangokwedlulele ukuze kufezeke kahle.

Lokho kushiwo wuMnuz Murray Hewlett, isikhulu esiphezulu sesikhungo sezempilo esizimele i-Affinity Health, ngenkathi exwayisa futhi ecebisa abantu ngokumele bakwenze ukuzihlanza nokukhuculula konke ukungcola okungasadingeki emzimbeni manje, ukusiza ukuthi umzimba ubuyelwe amandla, bakwazi ukumelana nonyaka wonke.

U-Hewlett uthe lokhu akudingi ukuthi uze uzixine ngokudla ngendlela ethize kuphela noma ukuzihlukumeza ngokudla noma ukungadli izinhlobo zokudla okuthile, kuphela nje kudinga ukuthi unike umzimba wakho ikhefu, futhi uwuvumele ukuthi ubuyise amandla aselahlekile.

Amanye amathiphu angakusebenzela ukwenza lokho:

1. Phuza amanzi kakhulu ukhuculule ukungcola egazini: Emva kwesikhathi eside uzibusisa ngeziphuzo nokudla okunosawoti, ukuphelelwa ngamanzi emzimbeni kuvame ukuba ngenye yezinkinga ezihluphayo ngalesi sikhathi. Ngakho kuhle ukuthi uqinise kakhulu emanzini manje ukusiza ukuthi izinso zakho zikwazi ukukhiphela ukungcola ngaphandle, ngakho zibekele okungenani umgomo wezingilazi eziyisithupha kuya kweziyisishiyagalombili zamanzi njalo ngosuku, bese uyedlulela kulokho uma uwumuntu ozivocavocayo noma uba nesikhathi eside uselangeni. Ungaqhubekela futhi kulokho ngokuthi njalo ekuseni uqale ngokuphuza amanzi afudumele, uwafake ulamula, okusiza ukuthi ube nomdlandla, uzizwe unamandla futhi kusiza nangokwenza ukuthi uhlelo lokugaya ukudla emzimbeni luhambe kahle.

2. Buyela ekudleni okunempilo nokunika amandla: NgoDisemba abantu basuke bezifuqa ngezicoficofi zokudla okumnandi kepha okungenayo impilo edingwa wumzimba, ngakho manje yisikhathi esihle sokugxila ekudleni okunempilo okuzonika umzimba wakho amandla owadingayo. Gcwalisa ipuleti lakho ngezithelo, imifino nokunye okudla okunempilo.

3. Beka eqhulwini ukulala ngokwanele: Sonke siyazi ukuthi ngezikhathi zenjabulo siba sincane isikhathi sokuphumula ngoba kusuke kumatasa futhi kuphithizela, okwenza ukuthi abantu baqale unyaka omusha bekhathele. Ngakho zama ukuthi ulale okungenani amahora ayisikhombisa kuya kwayisishiyagalolunye ukuze uphumule ngokwanele, futhi uchilize konke okungase kube yisithiyo ekulaleni kwakho njengokuthi ufake umakhalekhukhwini wakho ku-silent noma uwucishe ukuze ungaphazamiseki uma ulele. 

4. Nyakazisa umzimba wakho: Uma ukade uzihlalele ngalama holidi ungenzi lutho olutheni, kungaba yisikhathi esihle manje ukuqala futhi ujwayeze umzimba wakho ukuwunyakazisa, Ungaqala kancane ngokuthi uhambe nje welule izinyawo noma imizuzu ewu-30, uzelule usekhaya noma endlini yakho uze wejwayele.

5. Yehlisa ezikanjini zikaFaro naseziphuzweni ezine-caffeine: Nika umzimba wakho ithuba lokuthi ubuyelwe ngamandla ngokuhlaba ikhefu otshwaleni, uzame nokushintsha kancane iziphuzo ojwayele ukuziphuza ikakhulu lezo ezine-caffeine - bese uqinisa kakhulu emanzini ahloliwe anempilo, uwafake no-cucumber.

6. Hlela isikhathi nodokotela: Ukuhlale, uhlale ubonane nodokotela ukuhlola ukuthi konke kusahamba kahle yini emzimbeni wakho kungasiza ukuthi kusheshe kutholakale inkinga uma ikhona emzimbeni wakho, bese uyasizakala. 

AMAVA eminyaka ewu-25 ewuthisha ahlwanyele imbewu yomqondo webhizinisi eliwusizo ezinganeni kuNkk Noxolo Nokwe, ohlangane nendodakazi yakhe uNkk Lelethu Hlongwa - bavula isikole esiyinkulisa iFuture Harvest, esiwusizo lwesisekelo semfundo ezinganeni.

UNkk Nokwe, ozinze ePinetown, ngaleli bhizinisi aliqale ngo-2017 uthe wayesefuna inselelo entsha ngenkathi enquma ukwesula emsebenzini wakhe wokuba wuthisha, kodwa yasala insila yokuthanda ukufundisa nokucija izingane.

“Yilapho engabona khona ukuthi isekhona indlela engingasebenzisa ubizo lwami ngayo ukuze ngiqhubeke ngiqinisekise ukuthi izingane zikhula zinekusasa eliqhakazile.Ngaleli bhizinisi eliyisisekelo semfundo kodado ngiqinisekisa ukuthi bakhula bekhaliphile," kusho yena.

“Lokho sikwenza ngokuthi zonke izingane ezincane ezibhalisa esikoleni sethu zithole ulwazi olumqoka lokufunda ngokuqonda bese futhi sigxila kakhulu ekuzicijeni ngesiNgisi ukusiza ukuthi kube lula uma seziqhubeka nemfundo ngoba zizobe sezikwazi ukukhuluma, ukufunda nokunye okweyamene nakho okuzokwenza zihluke kwezinye,” kusho uNkk Nokwe.

Eqhuba, uthe okunye okumphushe ukuqala iFuture Harvest wukuthi esewuthisha oqashiwe wayeqaphela ukuthi izingane eziningi ziba nenkinga yokungakwazi ukufunda ngokuqonda, ezinye zihluleka wukukhuluma - okukhomba ukuthi kusuke kukhona okushodile noma kwangahamba kahle endleleni ezifundiswe ngayo zisencane.

“Siqala kusuka enganeni ewusana olunezinyanga ezintathu kuya ezinganeni ezineminyaka emihlanu kuya kweyisithupha ngoba okwamanje sisagcina kuGrade R, kodwa sigculisekile kakhulu ngomehluko esiwenzayo emphakathini ngezingane ezidlula ezandleni zethu,” usho kanje.

UNkk Hlongwa uthe uqale ukuba kuleli bhizinisi ngokugcwele ngo-2020 ngenxa yokuthi kule minyaka emithathu yokuqala lisaqala wayematasa nomsebenzi wakhe ayeqashwe kuwona, okuthe ngokuqhubeka kwesikhathi wabona kumqoka ukulekelela unina ngokugcwele kulona ukuze lithuthuke futhi libe yilokhu abakufisayo ngalo.

Uthe ngonyaka babiza kusuka ku-R850, R900 no-R950 ingane ngayinye, kuncike ekutheni ineminyaka emingaki nokuthi isuke izofunda isikhathi esingakanani enkulisa yabo, kanti bavame ukuthi bamukele izingane ezingaphezu kuka-250 ukuzofunda kubona njalo ngonyaka.

“Manje sesiqashe abasebenzi abawu-14 ebhizinisi lethu, futhi siyaqhubeka nokudlondlobala yize kungelula ngenxa yokuthi kukhulu kakhulu ukuncintisana phakathi kwethu nabanye abenza umsebenzi ofana nowethu. Nanokuthi akulula ukusebenza ngezingane ezincane ngoba ayifani indlela ezenza izinto ngayo nezikhuliswe ngayo. Lokhu kudinga ukuthi sihlale sinesineke ukuze kungabi bikho okusiqhatha namakhasimende ethu,” kusho uNkk Hlongwa.

Basho ngazwi linye ukuthi manje babheke ukuqhubeka bakhulise ibhizinisi labo, ligcine selikwazi ukwamukela inqwaba yezingane ukuzofunda, kuze kugcine sekunyukele nakwamanye amabanga angaphezu kokuba yinkulisa noGrade R kuphela. 

UKUTHATHA isinqumo “esinzima” sokubuyela esikoleni emva kweminyaka ewu-12 ashiya phansi isikole engakawuphothuli u-matric okokuqala, kuthele izithelo ezinhle nezibonakalayo kuNksz Samkelisiwe Xulu, ephasa ngamalengiso ku-matric wakhe awuphothule nyakenye.

Engxoxweni ekhethekile neSolezwe, uNksz Xulu (32) waseDoringkop, KwaDukuza, KwaZulu-Natal, udalule ukuthi u-matric wakhe wawenza okokuqala ngo-2012 esafunda ngakubo eShekembula High, kepha wawushiya phakathi exinwa wukugula okweyamane nezinkinga zokwesintu.

“Bengigula kakhulu futhi ngiphazamiseka ekufundeni kwami. Ngagcina ngishiya phansi isikole ngaboMashi ngalowo nyaka kwangabe kusaba lula ukuthi ngibuyele esikoleni ngokushesha. Bengilokhu ngiphila ngokubamba amatotho ezindaweni ezihlukene, ukuzama ukuziphilisa nokuzimela nokweseka umndeni wami,” usho kanje.

Eqhuba, uthe impilo abeyiphila ibingamgculisi njengoba ebehlale ethola imisebenzi engamjabulisi emalini kepha ibe imgqilaza emzimbeni nasemqondweni, waze wabona kufanele ukuthi abuyele esikoleni ukuzama ukucaba ikusasa eliqhakazile ngemfundo.

Uthe wabona isikhangiso sesikole iSinenhlanhla Secondary, esiseShakaskraal, khona KwaDukuza esasidinga abafundi, wanquma ukufaka isicelo sokufunda uGrade 11 khona, nangempela bamamukela - kwaba wukuqhubeka kohambo lwakhe lwemfundo.

“Ngizibambe zaqina kusuka lapho, ngangabe ngisabheka emuva. Ngazitshela ukuthi akusekho lutho namuntu okuzophazamisa imfundo yami, njengoba manje sengivuna engikutshalile - ngiphasa ngamalengiso izifundo eziyisithupha, engithemba ukuthi lokho kuzovula iminyango yamathuba angcono,” kusho uNksz Xulu.

Izifundo aziphase ngamalengiso yisiNgisi, isiZulu, Life Orientation, Dramatic Arts, History ne-Tourism bese kuba yiMathematical Literacy ayiphase ngo-level 6 (70+%).

“Konke lokhu ngithemba ukuthi kuzokhuthaza nabanye abeza ngemva kwami babone ukuthi imfundo ayikhulelwa nokuthi ukungaphumeleli u-matric wakho okokuqala akusho ukuphela komhlaba, kepha lisuke lisekhona ithuba lokufeza okunye ozifisela kona uma uzozitshela ukuthi uzophokophelela ukuphumelela ngemfundo yakho,” kusho yena.

Uthe manje usebheke ukuqhubeka nemfundo yakhe, enze izifundo zobumeli e-University of KwaZulu-Natal, ngenhloso yokusebenzisa azokufunda kuzona ukulungisa izimo nezinkinga ezihlukene ezibhekana nomphakathi nsuku zonke.

“Kuyangikhathaza ukubona kwanda izigameko zokuhlukunyezwa kwezingane nabantu besifazane kujike kungabi ndaba zalutho, engithemba nengikholwa wukuthi kuningi engingakwenza ukuzama ukukulungisa ngisebenzisa imfundo yami,” kusho uNksz Xulu.

NAKUBA uJanuwari waziwa ngokuthi yinyanga ende nedonsayo ukwedlula zonke izinyanga zonyaka, kepha futhi kulele kulowo nalowo muntu ukuqinisekisa ukuthi le nyanga iba yisiqalo sohambo lokuhlela indlela umuntu azosebenzisa imali yakhe ngayo ukuze acabe indlela yekusasa.”

Usho njalo umeluleki wezezimali obuye abe yinhloko yophiko lwezokumaketha nokuhwebelana iMomentum Advice, uNkk Cebile Zibi, ngenkathi ecebisa abantu ngokumele bakwenze noma bakugweme ukuqinisekisa ukuthi baqala unyaka ngonyawo oluhle uma kukhulunywa ngemali yabo.

UNkk Zibi uthe lesi yisikhathi esihle impela sokuqala uhlelo lwakho lokulondoloza imali, ngokuthi usebenzise ingcindezi obhekene nayo ngalesi sikhathi ukuthatha izinqumo ezinqala nezmqoka futhi ezizokwenza ukuthi imali yakho ilondolozeke unyaka wonke.

“Ngaphambi kokuthi uze uzibekele inqwaba yemigomo okungenzeka igcine ikwehlula, qala ngokuqonda isigaba sempilo okusona manje, bese wenza uhla lwezidingo ezimqoka nongeke ukwazi ukuzibalekela njengemali yezindleko zokufunda kwezingane zakho, imali yokugibela ukuya esikoleni nasemsebenzini, eyokudla nokunye okumqoka.

“Lokho kukusiza ngokuthi kucace futhi kube sobala kuwena ukuthi yini okumele uqale ngokuyikhokhela ngokushesha ingakapheli le nyanga, bese kuthi imali esala lapho usungayisebenzisa kokunye okungaphuthumi. Okunye okumqoka wukuqikelela ukuthi kuba khona noma okuncane okubekayo, ungabe usushaya uvala yonke imali,” kucebisa uNkk Zibi.

Eqhuba, uthe okunye okusiza kakhulu ngalesi sikhathi wukuqhathanisa amanani ezinto ofuna ukuzithenga, bese uthenga lokho okungamanani onamandla okuwakhokha ngoba kusuke kumele uqinisekise ukuthi wonga lelo nalelo senti lemali yakho ongakwazi ukuyonga ngalesi sikhathi.

“Zijwayeze ukupheka ekhaya, udle ukudla kwesipuni - ukuze kugwemeke ukumosha imali ngokudla okusheshayo okuthenga ezitolo noma ezindaweni zokudlela. Okunye futhi okungakusiza wukubuyekeza zonke izinto ozikhokhela zinyanga zonke, bese uhoxisa lokho obona kungenasidingo kangako okwamanje uze usimame ngokuphelele,” kusho uNkk Zibi.

Uthe okunye abantu okumele bakukhuthalele wukuhlale bexhumana nabeluleki bezezimali, kube wumkhuba wabo abawenzayo nje kungonakele lutho, ukusiza ukuthi bathole amasu nezindlela ezingabasiza ukubeka nokonga imali yabo.

“Ukwelulekwa ukuthi imali yakho uyisebenzisa kanjani kusiza ngokuthi uvuleke amehlo ngezinto okungenzeka ukuthi ubungazinakile ezishaya zivale imali yakho, bese kukusiza futhi ngokuthi ube nohlelo oluqondile lokuthi imali yakho uyilondoloza kanjani,” usho kanje.

UKUSEBENZISA izinkundla zokuxhumana ukuxoxa nokwazisa abantu ngezinselelo zokuzohlala edolobheni ube udabuka emakhaya yicebo elaqala sakudlala, kepha eseliqalile ukuthela izithelo ezinhle kuNksz Cebisile Mthembu, osezakhele ugazi nodumo ngelikaMaMvelase ezinkundleni zokuxhumana.

UNksz Mthembu (24) usho njalo exoxa neSolezwe ngokungenisa kwakhe ngamavidiyo awenza, bese ewafaka emakhasini akhe ezinkundleni zokuxhumana, osekumakhele abalandeli abangaphezu kuka-177 000 kwiFacebook, kwiTikTok bangaphezu kuka-770 000 nama-like angaphezu kuka-37 million.

Le ntokazi edabuka eMpongosi, eNkandla, idalule ukuthi kuze kufika kulesi sigaba nje, kwaqala ngokuthi izenzele amavidiyo ichaza ukuthi kube njani ngenkathi ifika edolobheni, isuka endaweni yasemakhaya, ebivame ukuwenza incokola yenza amahlaya ngalezo zinselelo.

“Ngiwumuntu okhulele emakhaya, futhi obengazi lutho olutheni ngempilo yasedolobheni. Kuthe sengifika eThekwini ngizofunda, ngaqala kanjalo ukwenza lawo mavidiyo abelandisa abantu ukuthi ngibhekane kanjani nezinselelo ezinjalo ikakhulu ngoba ngiwumuntu osemusha. Kube nzima ukuthi ngisheshe ngijwayele impilo nendlela okwenzeka ngayo izinto lapha edolobheni,” kusho uNksz Mthembu.

Uthe ukubona ukuthi kumsebenzela kanjani futhi kangakanani ukufaka amavidiyo, aqale ukuwenza ngabo-2021, kwenza waqhubeka nawo kusuka ngabo-2023 - esengeza nangalawo aveza ukuthi usuke ekuphi futhi enzani ngezikhathi ezithile ukujabulisa abalandeli bakhe.

“Manje sekuwumlando ukuthi into engaqala ngiyenza sakudlala kanjalo, isithela izithelo njengoba sekuke kwenzeke  ukuthi ngithintwe ngabantu nezinkampani ezithile bengimema ukuze ngibe semicimbini, ezinhlelweni ezithile nasemikhankasweni abayenzayo - bese bengikhokhela ngokuthi ngikufake emakhasini ami ezinkundla zokuxhumana ukuze kubonwe ngabantu,” usho kanje.

Uthe kuyenzeka enze imali eko-R3 500 kuya phezulu ngalowo msebenzi, okungenye yezindlela ezimsebenzela ukuziphilisa njengoba okwamanje engakawutholi umsebenzi wobuthishela asanda kuphothula iziqu zawo e-University of KwaZulu-Natal, okuyiyona nto ayevele eyizele eThekwini.

"Sengibheke ukuqhubeka nalo msebenzi wamavidiyo nezithombe engikwenzayo ngoba kuyangisebenzela. Ngibona futhi kungeke kushayisane nowobuthishela uma kugcina kuvela ithuba lokuwenza nawo ngokuqhubeka kwesikhathi,” kusho uNksz Mthembu.

Uma usungaphakathi e-Beaver Creek Coffee Farm ukwazi ukubona ubunjalo bembewu yekhofi,  kuqhubekele ekutheni uma usuvuna izinhlamvu zalo uqhubeka kanjani nomsebenzi olandela lapho wokulivubela, kube wukuthi selisesimeni esihle sokulithaka bese ulidayisele abalithandayo.

Engxoxweni nomphathi wale ndawo uMnuz Dix Foster, kuhlaluke ukuthi ikhofi limqoka  kangakanani emnothweni wezwe nasemazweni ehlukene, ikakhulu awase-Afrika ngoba yilapho livutshelwa kakhulu khona.

UFoster uchaze le ndawo ngokuthi ikwezihamba phambili ngezinga lomkhiqizo wekhofi emhlabeni jikelele, futhi wakubeka ngokusobala nangokucacile ukuthi iwusizo kangakanani ebantwini abathanda ukuliphuza, abafisa ukwazi kabanzi ngalo nalabo abanentshisekelo yokuhweba ngalo.

“Uma usukule ndawo uthola isithombe esicacile sobumqoka bale mboni emnothweni wezwe lethu, nokuthi kungani ikwezihamba phambili kwezomnotho nokuhwebelana, futhi kuthi uma usuqede ukusivakashela uhambe usukuqonda cishe ngokupholele ukuthi umkhiqizo wekhofi waqala kanjani e-Ethiopia ngeminyaka yawo-1950, kuze kube kufinyelela kowesibili wona owaqalwa eCongo ngeminyaka yawo-1970, njengoba sekulapho esikhona manje lapho ikhofi seligcwele umhlaba wonke,” kusho yena.

UKUQAPHELA konke okwakwenziwa wuyise, akhule ekhonze ukutshala nokulima kwabo, kwenze wakhula ebona ubuhle bokuba nokudla ozikhiqizele khona, futhi waqaphela nokuthi lokho kusiza  kanganani uma sekubhoke isikhathi esinzima sendlala.

Yilokho okwenze ukuthi kube lula kuNksz Noluthando Zungu ukuqala ibhizinisi lezolimo, alixube nokufuya izinkukhu zamaqanda nezenyama i-Amandlenkosi Farms, eseliqalile ukuthi lithele izithelo ezibonakalayo empilweni yakhe nasemphakathini akhele kuwona.

UNksz Zungu uzinze eNyandezulu, ePort Shepstone, ngaleli bhizinisi aliqale kunzima ezweni ngo-2020 ngenkathi kubhoka igciwane iCovid-19, okwaba yisimo esenza ukuthi abantu abaningi bahlushwe yindlala.

Uthe wamfikela kanjalo umcabango waleli bhizinisi, aliqambe ngegama lendodakazi yakhe eneminyaka emihlanu u-Amandlenkosi, ngenhloso yokwenza umehluko emphakathini futhi asize abantu jikelele ukuthola ukudla okunempilo kalula nangokushesha.

“Ngikhule ekhaya ubaba ekhonze kakhulu ukulima, nami ngafunda okuningi kuyena ngalokho. Lokhu kwenze ukuthi kube lula ukuziqalela elami ibhizinisi ngoba sengibona ukuthi kwase kushube kangakanani ezweni ngaleso sikhathi, abantu bedinga ukudla okunempilo.

“Ngiqale lapho kancane, kancane, ngase ngisizwa nawukuzihlupha ngolwazi lwemfundo yokuphatha ibhizinisi. Manje ngigabe ngezicucu zezamabhizinisi zaseCedara College of Agriculture nasohlelweni lokuqeqesha osomabhizinisi olwenziwa yi-Esayidi Business Incubator, okungihlomise ngolwazi olungisize kakhulu,” kulanda uNksz Zungu.

Eqhuba, uthe leli bhizinisi selidlondlobale kakhulu manje njengoba umkhiqizo wakhe wezinkukhu zenyama nezamaqanda, kanjalo namaveji okuyiklabishi, ispinashi notamatisi akudayisa kulona - sekuthengwa nakwezinye izindawo koThekwini, Mbizana, kanjalo nangabezindawo zokudlela ezihlukene ezakhele iPort Shepstone namaphethelo.

Kanti nangaphezu kwalokho, uNksz Zungu usanda kuhlabana ngendondo yeTop Achiever emncintiswaneni wosomabhizinisi iThe Next Billionaire Business Awards, lapho akhale wemuka khona nesamba sika-R50 000.

“Nokho akulula konke njengoba abanye abantu becabanga; kudingeka ukuthi usebenze kanzima nangokuzikhandla, futhi uhlale uqikelele ukuthi yonke imicikilisho yokuphatha ibhizinisi ihamba ngendlela efanele. Okunye okubalulekile ukuhlonipha ibhizinisi lakho namakhasimende akho ahlale eseqhulwini kuwena ukuze konke kuzohamba ngendlela efanele,” usho kanje.

I-Amandlenkosi Farms inabasebenzi abahlanu abaqashwe ngokugcwele nabayisikhombisa abayitoho, kanti umkhiqizo wamaqanda ubiza u-R2 iqanda ngalinye no-R75 amaqanda awu-30, kube wu-R65 kuya phezulu inkukhu ngayinye, no-R10 kuya phezulu kumaveji abo. 

UKHULISWE abazali ababeshisekela ukusimama emabhizinisini futhi benebhizinisi lokungcwaba, lokho kwenza naye wakhuthalela ukufunda nokwenza okuningi kwezamabhizinisi ukuze azimele futhi enze umehluko nokuhle emphakathini awusebenzelayo.

Lwaqala futhi lwakhula kanjalo uthando lwebhizinisi kuNksz Aphiwe Khambule, umphathi wenkampani yokungcwaba i-21st Century Funeral Services, athathe amatomu kuyona eqhubeka emsebenzini owenziwe ngabazali bakhe kusukela beliqala ibhizinisi ngo-1999.

Elandisa Isolezwe ngalokho, uNksz Khambule odabuka KwaMashu, kodwa osezinze eHillcrest, entshonalanga yeTheku, uthe ukubona abazali bakhe bezikhandla ngomsebenzi webhizinisi kwamkhuthaza ukuthi aqale abalekelele kusuka ngo-2010 eba yi-receptionist, ngenhloso yokwakhela kulokho afunde okuningi ngokuphatha nokuhola ngobuqotho ebhizinisini.

"Nokho ngike ngama kancane kulona i sengigxila emfundweni njengoba ngineziqu zomkhakha wobuntatheli iBachelor of Arts in Journalism and International Relations  nezePost Graduate Diploma in Media and Business Management kokubili kwaseRhodes University.

"Ngisuke lapho ngayosebenza kwenye inkampani yezindaba eseKapa, ngahlala khona iminyaka emihlanu ngenza imisebenzi ehlukene eqondene nokubhala. Ngasula kuyona ngoba sengifuna ukugxila ebhizinisini lasekhaya, engiqale ukubamba amatomu kulona ngabo-2019, kuze kuzoba yimanje njengoba ngisayibambile ishisa injalo," kusho uNksz Khambule.

Uthe akubanga lula neze njengoba kwathi esanda kuphatha nje, kwabhoka iCorona okwenza ukuthi ibhizinisi livivinywe kancane, nokwamsiza kwamqinisa ukukhakhayi ngokushesha kwezokuphatha.

"Yilapho futhi engiqaphele khona ukuthi kulo mkhakha kugcwele abantu abadala, okwenza ukuthi uma usemusha ubuye ubukeleke phansi, kube sengathi umsebenzi wakho awuwazi kahle, kube kungenjalo. Nokuthi singabaholi bamabhizinisi alo mkhakha sinomkhuba omubi wokuthanda ukuncintisana sodwa, okwenza  kugcine kuza ngemuva ubumqoka bokuthi siphathe kahle amakhasimende ethu ngoba singebe yilutho ngaphandle kwawo," usho kanje.

Uthe nokho uyaziqhenya ngomsebenzi asewenzile enkampanini yakubo kule minyaka emihlanu kuya kweyisithupha manje ephethe. Uveze ukuthi wakhe ubudlelwano nezinkampani zokuthutha zamabhasi nezamabhanoyi, ukwenza kube lula ukugoduka elungeni lomndeni eliyisikhasimende labo uma lishonelwe libe lihlala kude nekhaya.

"Ngale kwalokho, sesiqashe abasebenzi abawu-16 ngokugcwele, futhi sitholakala ezindaweni ezehlukene eThekwini, Mlaza, Pinetown, Mbilo, Mpangeni naseNtuzuma okwenza kube lula emakhasimendeni ethu. Ngisanda kuhlomula ngendondo kasomabhizinisi wonyaka ovelele kuma-37th Business Partners Limited, okufakazela ubuhle bomsebenzi engiwenzayo nengibambisene nabo enkampanini," kulanda uNksz Khambule. 

Mayelana nezinhlelo zengomuso, uthe usebenzela ukuthi inkampani yabo igcine isiqashe abasebenzi abangaphezu kuka-500, ibe namagatsha amaningi ezweni lonke, bese isiza nasenkingeni yokushoda kwezindawo zokungcwabela emadolobheni nasemalokishini. 

IZINDAWO zokubhukuda kubalwa nama-swimming pool ngenye yezindlela ezijabulisa abantu ngalesi sikhathi samaholidi kaDisemba nokuthwasa kwehlobo, kodwa futhi kukhona nobungozi okuhambisana nakho.

Leso yisexwayo esikhishwe ngabenhlangano yezempilo emhlabeni i-World Health Organization, lapho beveze khona ukuthi ukuminza kwabasuke bebhukuda ngenye yezizathu ezihamba phambili eziholela ekutheni izingane zife, okufakazelwa wukuthi njalo ngonyaka kushona abantu abangaphezu kwa-300 000 ngenxa yokuminza, ingxenye yabo okuyizingane ezineminyaka engaphansi kwemihlanu okuyizona ezisengcupheni kakhulu.

Isikhulu esiphezulu sesikhungo sezempilo esizimele i-Affinity Health, uMnuz Murray Hewlett, sithe enye ingozi enkulu yalokhu wukuthi kweminye imizi bano-swimming pool emagcekeni, okuba yingozi ngokuthi kwesinye isikhathi uyaminza ubukade ungaqondile, okungaba ngokuthi ushelele ungene emanzini ngenxa yokukhathala nokujabula kuze kweqe.

"Iqiniso wukuthi lezi zigameko zenzeka mihla yonke, futhi kuvame ukuthi kungabi bikho muntu owexwayisa abantu ngazo, yingakho kusemqoka ukuthi kwaziswe abazali ngobumqoka bokunakekela izingane zabo, nokuqikelela ukuphepha kwezingane zabo kulokho," kuxwayisa uHewlett.

Kungani kumqoka ukuthola usizo lokuqala ngokushesha?

Usizo lokuqala lumqoka kakhulu esimweni esinjena, kanti futhi kuyasiza ukwazi okumele ukwenze ngaphambi kokuthi kufike abantu abaqeqeshelwe ukukusiza. Okunye kwalokhu ongakwenza wukuthi uzame ukusiza umntwana wakho angaphelelwa wumoya ongakwenza ngokumpitshiza esiswini nasesifubeni ukuze kuphume amanzi angene ngaphakathi kuyena.

Okunye okusemqoka okumele ukwenze ngalesi sikhathi wukuthi uzame ukuthi wonke umuntu ehlise umoya uma kusanelesi simo, bese uqikelela ukuthi nawe awubeki impilo yakho engcupheni lapho uzama ukusiza umntwana wakho.

Uma ubona ukuthi umntwana wakho akalamukeli usizo omnika lona, noma enenkinga yokuphefumula - fonela abosizo lokuqala ngokushesha. Kulele lapho-ke ubumqoka bokuthi uhlale unezinombolo zabosizo oluphuthumayo ukuze kusheshe ezimweni ezinjena.

Uma kuphephile, zama ukukhipha umntwana wakho emanzini ngokushesha. Lokho ungakwenza usebenzisa umshanelo wakwi-swimming pool, induku noma intambo azobamba khona bese umdonsela ngaphandle ngakho; kodwa ungazami ukusiza ngokuthi ungene emanzini ube wazi ukuthi awukwazi ukubhukuda, nalapho kungaphephile ukwenza lokho.

Uma usumkhiphile emanzini, mumbhathise ithawula elomile noma ingubo ukusiza ukuthi angaguliswa wukungenwa ngamanzi kakhulu.

Uma usufonela abosizo lokuqala, qikelela ukubanika isiqiniseko sendawo ohlala kuyona esiqondile ukuze bangaduki endleleni beza kuwena.

UMSHAYELI wesifazane oseneminyaka ewu-18 eshayela amatekisi, uNksz Mbali Luthuli, usephonsele inselelo izinhlaka zezokuthutha ezweni ukuthi zifakele izibuko isimo nenhlalo yokusebenza kosomatekisi, akuchaze ngokuthi akugwinyisi mathe nhlobo.

UNksz Luthuli wasoBuka, eMpangeni, enyakatho yaKwaZulu-Natal, kodwa manje ozinze eThekwini, njengoba eshayela amatekisi asuka KwaMashu, aye edolobheni - usho njalo engxoxweni ekhethekile neSolezwe, lapho ehlube khona udlubu ekhasini ngesimo sabo.

Uthe selokhu aqala ukwenza lo msebenzi ngo-2007, enzela ukuziphilisa futhi akwazi nokukhulisa izingane zakhe ezine, usemncane kakhulu umehluko osukhona kule mboni. Uthe zikokhu zande njalo izimo ezenza ukusebenza kwabo kungagwinyisi mathe.

"Inselelo enkulu ngomsebenzi wethu wukuthi sivuka ekuseni kakhulu nsuku zonke, size siqede ukusebenza ebusuku kakhulu. Lokhu kwenza ukuthi sihlale sikhathele ngenxa yokuthi asibi bikho isikhathi esanele sokulala siphumule ngokwanele. Kunzima kunjalo nje, uxoshwa noma yinini njengoba kuye kwenzeke ulale kungonakele lutho, uvuke ekuseni kuthiwe usuxoshiwe.

"Kwesinye isikhathi sisebenza ngisho sizizwa ukuthi asiphilile kahle, ngoba sisabele ukuthi uzothi uyalova, ubuye imoto obuyishayela isishayelwa womunye umuntu. Umsebenzi wethu yinto ongeke ukwazi ukuma ngayo. Akunasiqiniseko sokuthi uma usebenza, kusasa uzobe usekhona yini umsebenzi noma uzobe usuxoshiwe," kulanda uNksz Luthuli. 

Eqhuba, uthe bafisa ukuthi izinhlaka zezokuthutha zingenelele kulokhu ngokuthi zenze kube nemthetho ezogunyaza futhi ivikele ukusebenza kwabashayeli, kungabi lula ukuthi umane uxoshwe nje kungenasizathu, nokuzosiza ukwenza kube nemali eqondile okumele bayihole.

"Sihola imali encane kakhulu, futhi iningi lethu alizazi nokuthi lihola malini njengoba kuye kwenzeke uhole u-R500 ngesonto, kokunye uthole u-R1 000. Konke lokho kuholela ekutheni kungabi lula ukuhlela ukuthi imali yakho uyicaza kanjani ezidingweni zakho, ekubeni njalo kusamele sondle ngayo imindeni yethu, futhi sizondle nathi uqobo lwethu." kulanda yena.

Ebuzwa ngenhlalo yansuku zonke erenki, uthe akunzima kanjengoba abantu abaningi becabanga, ngenxa yokuthi babambisene yena nozakwabo ukuqhuba umsebenzi, ukwesekana uma kunesidingo, kangangokuthi baze bakhavelane uma kukhona owenze iphutha elithile kubona.

"Ngisho sekudliwa sihlala ndawonye, sithenge ukudla okunjengenhloko, inyama nokunye kwesipuni - konke esikwenza ndawonye ngoba siqonda ubunjalo bobunzima besimo esiphila nesisebenza ngaphansi kwaso, ngakho siyaye sivale ihlazo lomunye komunye," kusho yena.

Ukhale nangokuthi kuyadumaza ukuthi konke lokhu kuhlukumezeka kwenziwa ngabantu abamnyama kwabanye abamnyama, njengoba leli bhizinisi liphethwe kakhulu ngabantu bebala elinsundu.

"Kwesinye isikhathi sidelelwa noma siphathwe kabi yizingane nezihlobo zabanikazi bamatekisi bethu, kepha ungakwazi ukwenza lutho ngenxa yokuthi akunamthetho ongama ngawo ngenxa yendlela esiqashwe ngayo emsebenzini wethu," kukhononda uNksz Luthuli.

Uthe isimo sabo sidinga ukuthi uhulumeni usukume ngokushesha, kube khona izinhlelo ozenzayo zokubavikela ukuze kungabi lula ukuthi kwenzeke noma yini ethiya umsebenzi wabo.

IZIMPAWU zokulimala ekhanda ngaphakathi noma engqondweni kungaba nzima ukuthi zisheshe zibonakale ebantwini abadala, nokho futhi ukulandelela izindlela ezilula zongakwenza kungakusiza ukuthi kugwemeke lezo zinkinga.

Lokho kushiwo wuDkt Denis Mutyaba, udokotela weNetcare Unitas Hospital, ePitoli, obhekele izifo eziphazamisa ukusebenza kwengqondo, umgogodla nokunye okweyamene nakho, exwayisa abantu ngokumele bakuqaphele ukuze bagweme umthelela omubi walesi simo, nongaze udale ukuthi uphoqeleke ukuhlinzwa ukuzama ukukwelapha.

"Yingakho kumqoka ukuqaphela nokugwema izinto nezigameko ezingenza ukuthi uwe kabi phansi noma ushelele ngoba ukulimala okungenzeka lapho kungaba nomthelela omubi kakhulu nongashintsha impilo yakho yonke," kweluleka uDkt Mutyaba.

"Sekukaningi sibhekana nezimo ezinjena zabantu abasuke belimale ngaleyo ndlela, okuba wukuthi umuntu wopha ebuchosheni noma eduze nabo, okuwukulimala okuyingozi kabi, nokungaba nomthelela oyingozi kakhulu ngokuqhubeka kwesikhathi," kusho yena.

Uthe kudingeka ukuthi kuqashelwe kakhulu uma abantu abadala besebenzisa ama-anticogulant, imishanguzo evimbela ukopha, ngoba eminye yayo yenza ukuthi wophe kakhulu ngisho nasezimeni lapho ulimale kancane nje.

"Inkinga wukuthi kwesinye isikhathi kuba nzima elungwini lomndeni ukubona ukuthi uma mhlawumbe umuntu ekhubeke, wawa phansi ulimale kangakanani, nokuthi uyaludinga yini usizo lwabezempilo ikakhulu uma kungabonakali lutho olukhomba ukulimala. Kodwa okumele kwazeke wukuthi kungenzeka kungabonakali inxeba noma ubunjalo bomonakalo, kodwa kungenzeka kuye ngokuya kubonakale izimpawu zomonakalo," kuxwayisa yena.

UDkt Mutyaba udalule ukuthi izinkomba ezigqamile zalokhu zingabonakala ngokuthi umuntu abonakale sengathi udidekile nje emqondweni. Uthe: "Lokho kusho ukuthi basuke bedinga usizo lwezempilo oluphuthumayo, kanti futhi kuyasiza ukuthi basheshe bahlolwe ukuthi akonakalanga lutho yini olunganakekile. 

Ezinye izimpawu kungaba wukuthi umuntu angakwazi ukulala kahle noma angakufuni ukudla. Kwabanye kuba nobuhlungu obunganqamuki emhlane.

UDkt Mutyaba udalule nokuthi ukuhamba kweminyaka kwenza ukuthi umuntu ehlelwe yizinga elifanele lomqondo, okungenza ukuthi ube sengcupheni sokungenwa kalula yizifo.

"Yingakho kumqoka ukuqikelela ukunakekela ingqondo yethu ngokuqaphela uhlobo lokudla esikudlayo, nangokuthi sikhethe kahle uhlobo lwempilo esiyiphilayo. Laba abanesifo sikashukela kumele bawulawule ungadli amagalane, bese kuthi uma unenkinga ye-cholesterol ephezulu ufune iseluleko kwabezempilo ukusiza ukuthi wehlise amathuba okuphathwa yisifo sohlangothi," kucebisa yena.

Amathiphu ongawasebenzisa ukugwema ukuwa uma usumdala:

- Ungahlali wedwa: Lokho kungaba nzima ngoba abantu abaningi asebekhulile bathanda ukuzihlalela ngabodwana, futhi baba nenkani uma sekuyisikhathi sokuthi bahlale nomndeni wabo. Kodwa ukuhlala nabantu abakuthandayo kungakusiza ukuze unakekeleke, nokuthi usheshe usizakale uma uba senkingeni enjena.

- Qoqa omata phansi: Labo abanakekela abantu abadala abaqikelele ukususa omata phansi, noma babeke ngokucophelela nangendlela engeke ibe yingozi kubona ngoba kungenza kube lula ukuthi bakhubeke bawe phansi balimale.

- Ungadlaleli ezitebhisini: Kunzima ebantwini asebekhulile ukukhuphuka ngezitebhisi ngakho akumele kube yinto abadlalela kuyona njalo, ngoba ngenye yezinto ezingenza kube lula ukuwa ikakhulu uma kungaselula kuwena ukubhalansa nokuzimela ngokwakho.

- Akukhanye ngokuphelele endlini: Qikelela ukuthi kuhlale kukhanya zikhathi zonke endlini ehlala abantu abadala, ukusiza ukuthi kube lula ukubhalansa nokugada ukungawi.

UKUKHULA ebona unina ezabalazela ukuchumisa amabhizinisi akhe ehlukene kwenza uNkk Naledzani Mosomane waba nentshisekelo yokubona abanye osomabhizinisi bekhula futhi bechuma emabhizinisini ehlukene abawaqalayo ukusiza ukuzicabela ikusasa eliqhakazile.

Luqale lapho lwase lukhula unomphelo uthando lwakhe lwezamabhizinisi nezezimali, kangangokuthi kuthe esekhulile washisekela ukuzicebisa ngolwazi lwezifundo zezimali nezamabhizinisi ngenhloso yokubamba iqhaza ukusiza osomabhizinisi abasafufusa.

UNkk Mosomane, ozalwe eGoli, wakhulela ePolokwane nasePitoli, manje uyinhloko yophiko olubhekele ukuthuthukisa nokuxhasa amabhizinisi ehlukene lweStandard Bank Group. Uthe lolu wuhlobo lomsebenzi olwenza ahlale eziqhenya ngeqhaza abalibambayo emphakathini.

"Lokhu kusukela ekutheni umama wami wayewusomabhizinisi, enenkampani yokupheka futhi edayisa izimpahla zokugqoka nemikhiqizo ehlukene. Ngimbonile ezabalaza phambi kwami, kwaze kwafika ekutheni abe nebhizinisi lendawo yokulala, elisekhona namanje - okwenza ukuthi nami ngikhule nginentshisekelo yokubona osomabhizinisi bethuthuka," kusho uNkk Mosomane.

UNkk Mosomane uneziqu zeBachelor of Accounting Sciences neHonours in Accounting Sciences zase-University of Witwatersrand, bese kuba yiMaster's In Development Finance ayiphasa ngamalengiso e-University of Stellenbosch; ulwazi lwemfundo olumsize ukuthi afike esigabeni sokuba yiChartered Accountant ngokusemthethweni.

"Ngiqale ukusebenza ePrice Waterhouse Cooper ngo-2012 ngiwumncwaningi mabhuku wakhona, kwase kuthi ngo-2015 ngajoyina iStandard Bank ngiyi-operations manager, ngenza futhi eminye imisebenzi egcine ingifikisa kulesi sigaba esengikusona manje, nengisinikwe ngokusemthethweni ngonyaka odlule," usho kanje.

Uthe umsebenzi wakhe wansuku zonke ubandakanya ukuqhamuka namacebo nezisombululo zokusiza osomabhizinisi abasafufusa ukuze bachume, bese futhi esebenzisana nezinhlaka ezahlukene ezixhasa osomabhizinisi ukufeza lowo mbono.

"Asigcini ngokukhipha usizo lwemali kuphela kosomabhizinisi, kepha sibasiza nangokuthi bathole imakethe ezokwenza ukuthi imikhiqizo yabo idayiseke ukuze esibasiza ngakho kungapheleli emoyeni," kusho yena.

"EZOLIMO zifana nobizo kimina futhi ziwumkhakha engiwenza ngingaphushwa wuthando lokufisa ukuba yisigwili, kepha yinto engifisa nengihlale ngisebenzela ukuthi ukuba khona kwami kuyona kusize nabanye abalimi abaningi abeza emva kwami ukuze bachume."

Usho kanjalo uNksz Ntombiyenkosi Mtshali, umnikazi wenkampani yezolimo iSizisizwe Organic Fresh Produce Market, elandisa ngokwenza ahlale enomdlandla wokuyibamba noma ishisa kule mboni yezolimo ayizwa ngaphakathi.

UNksz Mtshali, waseMondlo, eVryheid, uthe uthando lwale mboni yinto eyasheshe yaziveza esemncane kuyena njengoba ekhule ekhonze ukutshala izithombo zezitshalo ezehlukene kubo. Lokho kwenza ukuthi ngisho esekhulile wahamba ngalowo mgudu kwaze kwazoba yimanje.

"Yingakho kuthe ngonyaka odlule, sengingene ngaze ngagxila kulo mkhakha, ngaqala umbono wokuthi kukho konke engikwenzayo, kusizakale nabanye abalimi abeza ngemva kwami abafisa ukuchuma kule mboni. Lo msebenzi ngiwuqale ngokuthi ngenze iqoqo lapho engihlanganise khona abalimi abehlukene, ukuze ngazi futhi ngiqonde konke abashoda ngakho, ngibasize ukuze bathole amathuba angcono," kusho yena.

Eqhuba, uthe okunye okumsizile ukuze aqale lolo hlelo wukuthi bese evele egabe ngezicucu ezahlukene zale mboni nokunye okweyamene nayo okubalwa kuzona iDiploma in Medical Office Assistant yase-Intec College, isitifiketi se-Agro-Processing sase-AgriSETA, ese-Seedling Production yaseSanvatalia, ese-Marketing eKPI nese-Climate azenze online eNigeria.

"Nokho akubanga lula njengoba ngaphambi kwalokho ngike ngatshala imali eningi kule mboni kepha kunzima ukuchuma kahle,  kuke kwaba nezikhawu lapho obekuthi sengisebenze kakhulu, kube khona izimo ezingibuyisela emuva njengokushoda kwamanzi, bese kokunye kuba nenkinga yendawo engisuke ngiyiqashele ukulima, obekwenza ukuthi ngihlale ngisebenzela emuva njengenkukhu," kusho uNksz Mtshali.

Nakuba engakabi nendawo ethi yena yokusebenzela, kepha uNksz Mtshali uthe kuyamjabulisa ukuthi usesize abalimi abangaphezu kuka-60 ahlale ebalekelela ngamava akhe kule mboni ukubatholela imakethe yokuhweba ngomsebenzi wabo.

"Ngiyabahlomisa nangolwazi ezintweni okudingeka ukuthi bazenze noma bazigweme ukuze umsebenzi wabo wenzeke ngendlela efanele. Mina ngisizakala ngokuthi uma labo balimi sebevuna imikhiqizo yabo, bayiletha kimina ukuthi ngibasabalalisele yona ezitolo nasezimakethe eziningi enginobudlelwano obuhle nazo, bese kungena imali kanjalo.

Udalule ukuthi enkampanini yakhe useqashe abasebenzi abawu-20 abasiza ngokuqhuba umsebenzi wabo wansuku zonke, uveze nokuthi okuhle kakhulu asekuzuze ngaleli bhizinisi wukwakha ubudlelwano nezinhlaka zezolimo zakoJapan, Libya nase-India.

"Lokho kungisiza kakhulu ngoba uma kunemikhiqizo esilungele ukudayiswa, ngibuye ngisebenzise lobu budlelwano bethu ukuyithengisa kulawo mazwe, okusisiza kakhulu senze inzuzo enkulu kunesiyenza ngokudayisela ezweni lethu," kuchaza uNksz Mtshali.

Ucebise abantu abasha ukungawubukeli phansi lo mkhakha awuchaze ngokuthi ukuleyo mikhakha emqoka neyikusasa lokwakha umnotho nokusimama empilweni.

"Ngakho ngibakhuthaza ukuthi bangene ngobuningi kwezolimo, futhi bazimisele ngokusebenza kanzima zikhathi zonke ukuze bawubone umvuzo wokuzikhandla kwabo, ikakhulu ngoba isikhathi esiphila kusona manje sinendlala yamathuba omsebenzi, kepha ngapha kwezolimo  kunamathuba amaningi okwenza ingcebo," kucebisa yena. 

UBUHOLI belinye lamahhotela ahlonishwayo nasezakhele udumo nogazi ebantwini ngenxa yezinga lalo, iZimbali Lodge, sebumemezele ukuthi bubheke ukwenza inzuzo elinganiselwa ku-R478 billion ngaphambi kokuphela kuka-2032.

Lokho kungenxa yohlelo lwezinguquko nolokuthuthukisa leli hhotela eliseBallito, enyakatho yeTheku, oluqhubekayo kumanje nonhloso yalo wukusiza ukuthi libukeke kangcono kakhulu kunobukhazikhazi elivele liyibona kumanje.

Lolu hlelo luzokapakela kuwona wonke amagumbi ehhotela, azolungiswa ngaphandle nangaphakathi, bese kwenyusa nezinga lobukhazikhazi, ubuhle balo nokunye okuhambisana nalokho - okuzosiza nangokuthi ligqame endaweni elakhiwe kuyona.

Leli hhotela eligabe nangezindawo ezintathu zokusingatha imicimbi okuyi-Signature Suite Boardroom, Canopy Conference Room neHibiscus Room - kuzobe sekuqediwe ngazo zonke izinguquko ezenziwa kulona ngoJanuwari ngonyaka ozayo.

Imenenja yenkampani ephethe ihhotela iDream Hotels & Resorts, uMnuz Bailey Bhima, ithe inhloso yabo enkulu ngalezi zinguquko wukwenza iZimbali Lodge ibe sezingeni elizohambisana nezidingo zamakhasimende abo, nangaphezu kwakulindele nakujwayele.

"Lolu hlelo esilwenzayo nesiqhubeka nalo kumanje luzoqinsekisa ukuthi zonke izivakashi ezifika ukuzokwenza imicimbi endaweni yethu zikwenza ngempumelelo lokho nangezinga eliphezulu, bese futhi siqhubeka lapho sigcine khona ngobuntofontofo nobunyoninco esiqikelela ukukunika lelo nalelo khasimende elisuke lizongcebeleka endaweni yethu," usho kanje.

UBUHOLI benye yezindawo zokuvakasha futhi eyifagugu esizweni nehlonishwayo ezweni nasemhlabeni jikelele iSimangaliso Wetland Park, bethule ubuchwepheshe besimanje obuzosiza ukuhlola izingabunjalo lamanzi olwandle lwakuleli paki yonkana.

Lokho kushiwo yimenenja yophiko lokonga nokuhlonipha imvelo kuleli paki, uMnuz Siboniso Mbhense, ohambweni lwezinsuku ezine lwabezindaba obelusengxenyeni yaleli paki eseSt Lucia, enyakatho yeKwaZulu-Natal, lokukhombisa ngobuhle nobumqoka bale ndawo.

UMbhense udalule ukuthi inhloso yabo ngalobu buchwepheshe bezinga eliphezulu wukuthi bakwazi ukuhlola ukuthi amanzi asolwandle lwaleli paki asesimeni esifanele nesigculisayo yini, nokuthi babone uma kuba nezinguquko ezithile kulona nsuku zonke.

"Lokhu kuzosisiza ukuthi sibone ukuthi kwenzekani emanzini ngenxa yezizathu ezahlukene, kusinike isithombe esicacile ngokuthi ukungenisa kwemifula uMsunduzi noMfolozi kuba nomthelela onjani epakini lethu, futhi kuzokwenza nokuthi sibone konke okwenzekayo olwandle nasepaki lethu ebusuku ukuze siqaphe yonke into," kusho uMbhense.

Eqhuba, uthe akupheleli lapho sebezokwazi nokubona kahle ukuthi izilwane ezihlala olwandle, okungaba yizinhlanzii nezinye - zigcineke kahle yini, baphinde bakwazi ukuthi babone ukunyakaza kwazo, ukuphumela ngaphandle nokubuyela kwazo emanzini.

"Sizokwazi nokubona nokuthi ungakanani usawoti osemanzini, ophumayo nongenayo, nokuthi lokho kwenzeka ngasizathusini. Yinto ezosisiza kakhulu leyo ukuthi siqonde kahle ukuthi isimo sepaki lethu sinjani, nokuthi sazi ukuthi uma kwenzeka izinguquko ezithile zidalwa yini nokuthi azinabungozi bunii kithina uqobo," kulanda uMbhense.

Uthe konke lokhu kuyingxenye yocwaningo lwabo abahlose ukusebenzisa konke abazokuthola kulo, bese bekwazisa umphakathi ukuze wazi okumele ukwenze nokumele ukugweme ukusiza ukuvikela imvelo namagugu aleli paki .

“Sizosebezisa futhi lolo lwazi esizoluthola ekuphothuleni kwethu lolu cwaningo ukucebisa abalimi bethu abakhele ipaki ngokuthi ukusebenza kwabo bangenza kanjani ukuthi kungabi nabungozi emvelweni yethu, nokuthi baqonde ukuthi yiziphi izindlela okumele bazisebenzise ukuze amanzi asuka epaki lethu ezoba wusizo kubona,” usho kanje.

NJENGOBA sekusondele isikhathi samaholidi okuphela konyaka, abantu abaningi emhlabeni wonke jikelele bazobe bevakashela izindawo ezahlukene zokuvakasha benzela ukuthi bapholise ikhanda futhi bajabule nothandiweyo babo njengoba futhi abaningi bazobe sebevalile emsebenzini, benesikhathi sonke sokungcebeleka, bakhohlwe wokuningi.

Yingaleso sizathu uMasipala weTheku ubambisane noPhiko lwezokuVakasha eThekwini bebuthane endaweni yezokuvakasha Isithumba Adventure Park & Travel, KwaXimba, entshonalanga yeTheku - ukuzokwethula umkhankaso wezinhlelo zabo zezokuvasha zamaholidi okuphela konyaka, nokukhuthaza abantu ukuvakasha ngala maholidi.

Yilapho engithole khona ithuba lokubukisisa futhi ngicwaninge le ndawo yezokuvakasha eyakhiwe endaweni yasemakhaya futhi okubonakala ngokucacile ukuthi ayikathuthuki njengezindawo ezahlukne esizaziyo nesizijwayele ezisemalokishini nasemadolobheni.

Nokho okuhle ngeSithumba wukuthi sinothe ngokuningi okukufundisa kabanzi ngobumqoka bemikhuba, amasiko nendlela yokwenza yesintu, okwenza ukuthi uqonde ukuthi kungani izinto ezithile zazenziwa noma zenziwa ngendlela ethize yesintu.

Kule ndawo kunezindlu ezingorawondi othi uma uuzovakasha, ungeniswe kuzona bese ufundiswa kabanzi ngezinto ezahlukene zesintu okubalwa kuzona ukuthi amakhambi esintu athakwa kanjani uma kwenziwa umuthi othize wokwelapha izifo ezahlukene.

Uma usukule ndawo ucaciseleka ngokuthi kungani abantu basezindaweni zasemakhaya bekholelwa emithini nasemakhambini esintu, okunye kwakho abaphephela kukhona ngoba bekhule izinto eziningi eziyingqalasizinda emqoka zingekho eduzane nabo, okwenza ukuthi bakwazi ukuqhamuka namaqhinga okusebenzisa imvelo ukuziphilisa nje.

Khona futhi kule ndawo, uma uvakashele khona uthola nethuba lokuqwala intaba ewububanzi obungama-kilometre awu-10, okuthi uma uqhubeka nohambo lokuyiqwala, ube ucotshelelwa ngolwazi lwezinto ezimqoka zobuntu, amasiko nesintu. 

Yindawo okuthi uma ukade uyivakashele, uhambe usuvuleke amehlo ngezinto eziyimfihlakalo yemvelo nemikhuba eyahlukene eyayigilwa ngabantu kudala ukuthi babeyigila kanjani. Okunye kwalokho wukuqonda ngemfihlo yokuthi abantu bakudala babenza kanjani ukugadlana ngamakhathakhatha, ukuthi amakhambi ayethakwa kanjani uma ufuna ukushaya umuntu ngezulu nokunye okujulile okweyamene nalokho.

Inkampani ekhiqiza ukudla iTiger Brands inxusa amakhasimende kuthi abuyisele ezitolo umkhiqizo wabo wokunonga ukudla i-Benny Beef Flavored Stock Cubes kanye ne-Benny Chicken Flavored Stock Cubes, ekhiqizwe i-Culinary Division, ngenxa yokulebula okungalungile kokudla okunempilo ephaketheni.

Le nkampani ibalula izinga likasawoti eleqile kweminye yemikhiqizo kanti ithatha lesi sinyathelo kulandela ukuxhumana kayo nekhomishini kazwelonke yabathengi. Nakuba ingakazitholi izikhalo zabathengi mayelana nemikhiqizo ethintekile. Lesi sinqumo sihambisana nokuzibophezela kwaso emazingeni aphezulu kakhulu futhi esizuzisa abathengi baso.

I-Tiger Brands isebenza namakhasimende ayo ezitolo nezitolo ezinkulu ukuze isuse yonke imikhiqizo ethintekile ye-Benny Flavored Stock Cube emashalofini esitolo. Lokhu akufaki eminye imikhiqizo emakethe adayiswa ngaphansi kohlobo lwe-Benny.

Imikhiqizo eyingxenye yalokhu ihlanganisa osayizi bephakethe le-cube engu-12, 24 kanye no-48 be-Benny Flavored Stock Cubes ku-Beef kanye ne-Chicken flavour anezinsuku zokuphelelwa yisikhathi ezibhalwe umhla ka-31 kuJulayi 2027 nanoma yiluphi usuku lwangaphambilini.

NJENGOBA esephelile amaholidi okuphela konyaka, seluqale phansi ushikishi lokufukulana ngezamabhizinisi eDurban University of Technology, ngohlelo lwayo lokuthuthukisa kufukulwe izitshudeni ezinothando nentshisekelo yezamabhizinisi i-Innobiz DUT.

Lokho kuqale ngokuthi le nyuvesi ithumele izitshudeni zayo eziyisithupha ziyoyimela embuthanweni wokucobelana ngezamabhizinisi ozoba amasonto amabili eSuranaree University of Technology, edolobheni iBangkok, eThailand.

Lezo zitshudeni oMpilwenhle Malinga weThink Waste Africa, Phindi Thokozani Buthelezi weMyco-Feeds, Mpumelelo Gwala weCreative Wrap SA, Olwethu Mncwabe weReigh Technology, Ndumiso Mngomezulu weLubelo Tech Solutions noSiyethemba Lusanda Ngema we-Isithenjwa Holdings PTY LTD.

Kulolu hlelo lwezamabhizinisi olubizwa nge-SUT Global Entrepreneurship Camp kusuke kubuthene inqwaba yosomabhizinisi abasafufusa abayizitshudeni zasemazweni omhlaba awu-10, ngenhloso yokucobelana ngolwazi lokuthuthukisa amabhizinisi.

Indikimba yanonyaka ithi Sustainable and Resillient Communities: Innovating for a Healthier Plannet and People, uqale ngoMgqibelo uze uphethwe ngoMsombuluko wangoFebhuwari 9.

Izitshudeni ezizobe zikulolu hlelo zizoba nenhlanhla yokuhlonyiswa ngolwazi lokuthi amabhizinisi azo ziwamaketha kanjani, ukuthi zenzani uma zifuna ukufaka izicelo zokuxhaswa kuwona, amasu nezindella zokubhekana nezinselelo zebhizinisi, nokuthi yimaphi amathuba okumele ziwabambe ngezandla zombili ukuze zizithuthukise.

Imenenja ye-Innobiz DUT Centre, uNksz Nontokozo Ngcobo, ithe kuyabajabulisa ukuthi balokhu beqhubeka nokusiza izitshudeni zabo ezinothando lwezamabhizinisi ukuthi zifukuleke futhi zithuthuke. Uthe eminyakeni edlule sebesize izitshudeni ezingaphezu kuka-500 ngamathuba afuze leli emazweni okubalwa kuwo iFinland, Australia, China neRussia.

“Sibheke ukuthi konke kuhambe kahle, futhi sithemba ukuthi izitshudeni zethu zizoqikelela ukucosha lonke ulwazi oluzozisiza uma sezibuyile ekhaya zizoqhubeka nezifundo zamabhizinisi, bese zenza nomehluko obonakalayo emphakathini,” kusho uNksz Ngcobo.

INKANTOLO yeSifunda eMtubatuba igwebe uVusumuzi Jetro Thabethe (45) iminyaka ewu-15 ngokubulala umuntu ethaveni.

UThabethe wayeyiphoyisa eliwu-Sergeant embuthweni we-South African Police Service (SAPS) ngesikhathi sesigameko.

Ngo-29 September 2024 ntambama, uThabethe owayengekho emsebenzini, waya ethaveni yendawo. Wafica umufi uSanele Sihlongonyane (40) ehleli etafuleni ephuza nabangani bakhe. UThabethe noSihlongonyane babazana kahle. Etafuleni likamufi kwakukhona ibhakede, nokwathi uma uThabethe efika walithatha. USihlongonyane wasukuma wamlandela efuna ibhakede lakhe. Balandelana baze bafika phandle bafika baxabana bebanga ibhakede. 

Ummangalelwa washaya umufi ngequpha kwasuka isidumo kwaliwa, wahosha isibhamu somsebenzi wadubula phansi. Umufi wambuza ukuthi kungani edubula kodwa yena waqhubeka wamdubula ebusweni. UThabethe wangena emotweni wadubula emoyeni washaya wachitha. Abantu ababekhona baphuthumisa uSihlongonyane esibhedlela kwafika kwathiwa useshonile.

Washaya imoto waya emaphoyiseni eNgwavuma wayozinikela khona washo ukuthi usedubule umuntu. UThabethe waboshwa khona lapho. Enkantolo, uMshushisi uPhumlani Thembalethu Khoza ubize ofakazi ababili abazibonela nodokotela owahlola isidumbu sikamufi. Kwabizwa nesazi sezibhamu owaqinisekisa ukuthi isibhamu esadubula yisona impela esasiphethwe wuThabethe.

UThabethe ulahlwe ngecala ngaphansi kuka-Section 51(2) of the Criminal Law Amendment Act 105 0f 1997 okuhambisna nesigwebo seminyaka ewu-15. Inkantolo ithe ummangalewa akafanelwe wukuba nemvume yokuphatha isibhamu. Ummangalelwa wayeyiphoyisa, bekufanele ahloniphe umthetho. 

USHAYELELE isipikili sokugcina ngokuhlakazwa kobuholi be-SACP KwaZulu-Natal, umhlangano oyisipesheli wamaKhomanisi obungeledlule.

Lokhu kuvezwe yisitatimende esikhishwe yile nhlangano ngoLwesine, emva kwalo mhlangano obungoJanwuari 23, 2026.

Isitatimende sithe, umhlangano obubheka ukusebenza kwale nhlangano eKZN, uvumelene ngesinyathelo seCentral Committee, sokuhambisana nesinqumo sango-Okthoba 2025 seSACP Politburo, sokuhlakaza ubuholi baseKZN.

"Lufinyelele esiphethweni udaba lokuhlakazwa kobuholi baseKZN, njengoba kwafakwa ithimba lesikhashana ukwengamela lesi sifundazwe. Okuseqhulwini kuleli thimba ukuhlelela ingqungquthela yesifundazwe lapho kuzokhethwa abaholi abasha," kusho isitatimende.

Abaholi abahlakazwa ababeholwa nguNobhala uMnuz Themba Mthembu, bayayichitha eyokuhlakazwa.

Laba baholi bakholelwa ekutheni bahlakazwa ngenxa yokungahambisani nesinqumo sokuzimela kwamaKhomanisi okhethweni lohulumeni basekhaya.

INHLOKO yoKlebe KwaZulu-Natal, uMajor General Lesetja Senona, iyingxenye yamaphoyisa amahlanu uMengameli Cyril Ramaphosa, afuna ukuthi aphenywe.

Igama likaSenona livela ohlwini lwamaphoyisa uRamaphosa aphakamise ukuthi aphenyelwe izinsolo zokusebenzisana nemigulukudu.

USenona usolwa ngokusondelana nosomabhizinisi obhekene noxhaxha lwamacala, uMnuz Vusimuzi "Cat" Matlala.

URamaphosa uphakamise ukuthi amaphoyisa amahlanu aphenywe emva kokucubungula umbiko awunikwa ikhomishini ephenya izinsolo ezenziwa uKhomishana wamaPhoyisa KwaZulu-Natal, uLieutenant General Nhlanhla Mkhwanazi.

Amanye amaphoyisa uRamaphosa afuna aphenywe uMajor General Richard Shibiri, Brigadier Mbangwa Nkhwashu, Brigadier Rachel Matjeng noSergeant Fannie Nkosi.

Onke la maphoyisa asolwa ngokusebenzisana nemigulukudu.

URamaphosa uyalele uNgqongqoshe wamaPhoyisa obambile, uSolwazi Firoz Cachalia, ukuba asungule ithimba elizophenya izinto ezivela kwikhomishini.

URamaphosa uphinde wayalela ukuba kuthathelwe izinyathelo amaphoyisa kuMasipala wase-Ekurhuleni, okukhona kuwo nesikhulu samaphoyisa kamasipala esimisiwe, uBrigadier Julius Mkhwanazi.

Kube nemibuzo igama likaNgqongqoshe wamaPhoyisa omisiwe, uMnuz Senzo Mchunu, lingaveli ohlwini lwabantu okufanele baphenywe.

Okhulumela uRamaphosa, uMnuz Vincent Magwenya, uthe uRamaphosa ufuna ukunika uMchunu ithuba lokuba ayoziphendulela phambi kwekhomishini ngaphambi kokuthi amthathele izinyathelo.

Khonamanjalo, ikhomishini eholwa iJaji Mbuyiseli Madlanga iqhubekile izolo nokupheka ngebhodwe elincane uSenona.

Ikhomishini ifune ukwazi ukuthi kungani uSenona engazange ayohlolwa emshinini okwazi ukubona umuntu oqamba emva kokulahleka kwezidakamizwa zezigidi zamarandi ezazigcinwe oKlebe.

USenona utshele ikhomishini ukuthi onke amaphoyisa ayesebenza ngesikhathi oKlebe beshaqa izidakamizwa zika-R200 million, aya kohlolwa umshini. Lezi zidakamizwa zantshontshwa zigcinwe oKlebe ePort Shepstone.

USenona uthe onke amaphoyisa ahlolwa kwatholakala ukuthi awazi lutho ngokulahleka kwezidakamizwa. Ubuzwe ukuthi kungani yena engahlolwanga, wathi umphathi wakhe akashongo ukuthi kufanele naye ahlolwe.

"Angicabanganga ngaleso sikhathi ukuthi nami ngicele ukuba nami ngihlolwe. Umuntu ongiphethe uyena okwakufanele asho ukuthi angiye kohlolwa nami. Mhlawumbe kufanele engabe ngacela nami ukuthi ngihlolwe. Emhlabeni siyafunda zonke izinsuku. Kukhona isifundo engisitholile nami. Isifundo engisitholile sizongisiza kakhulu ngomuso."

USenona ubuzwe ukuthi engavuma yini uma kungase kushiwo manje ukuthi akayohlolwa, wathi akasiboni isidingo sokuthi ahlolwe manje.

"Ngabe uzama ukusho ukuthi kufanele nami ngiyohlolwa? Sesidlulile isikhathi salokho."

KUHAYIZE owomndeni eNkantolo yesiFunda yaseNtuzuma, ngesikhathi abemhambele elahlwa ngecala lokubulala umuntu ayesebenza naye, owaqala ngokusula igazi lakhe ngesigqoko sikamufi ngaphambi kokuba ambulale.

Ummangalelwa kuleli cala, uVuyani Ngubane (23) kuvela ukuthi wadubula wabulala uMnuz Xolani Stanley Mkhize (21) esigamekweni esenzeka ebhusha iCicephu eNanda, ngoJulayi 30, 2023.

Udweshu kuthiwa lwaqala ngesikathi uNgubane ephumela emnyango eqhumisa phezulu isibhamu sakubukisa amahlandla amaningana nje impela kanti uzolimala kabuhlungu esandleni.

Kuthiwa kwathi esebuyela ngaphakathi ebhusha isandla sakhe sasesivuza igazi, kwala noma esezama ukulisula ngethishu. 

Kuthiwa kwathi uma ebona ukuthi igazi liyaqhubeka nokuvuza wamane waqonda nje ngqo kumufi owayehlezi eyedwa wafika kuyena wamhlithwa isigqoko sakhe ayekade esithwele, wabe esesula ngaso igazi maqede wambuyisela.

Lokhu kuthiwa kwamnenga kakhulu umufi kodwa wabuye wehlisa umoya. Ngemuva kwesikhashana, uMkhize waphumela emnyango eyobamba ucingo lwakhe kanti uNgubane nabangani bakhe bazomlandela.

Esephandle umufi, kuthiwa omunye wabangani bakammangalelwa akachithanga sikhathi, wamphuca iselula yakhe ngemuva kwalokho uNgubane wase evele emdubula ebusweni kubuka wonke umuntu.

Umufi waphuthunyiswa emtholampilo waseNewtown C, eNanda, ngoba wayesaphefumula. Nokho kuthiwa kwafike kwamenela esefike khona.

Ngemuva kwalokho, kuthiwa uNgubane wagcwala amathafa amaphoyisa ayesezithendeni zakhe agcina embamba njengoba akhalelwa ngamasongo kaSigonyela ngoSepthemba 30, ngawo u-2023, emva kokuba kutholwe umkhondo wakhe ase enikela khona emaChobeni, eNanda.

Izolo inkantolo ikhiphe isinqumo ngaleli cala. IMantshi yesiFunda uMotala iqale ngokusola ummangalelwa ngokukhombisa okukhulu ukungazisoli ngesikhathi kuqhubeka icala. Ithe kunalokho, uvele wakhetha ukuhhubhuza akabhejane.

''Konke obukutshela inkantolo ubumane uziqambela amanga njengoba nakhu bewenzela ukuthi uphunyuke. Indlela owenze ngayo ikhombisile ukuthi awunandaba nesenzo sakho futhi akukho nokuncane nje ukuzisola onakho,'' kusho imantshi yesifunda ikhuluma ibhekise kuyena ummangalelwa.

Iqhubeka imantshi yesifunda, income kakhulu ofakazi ababili okuyibona abethula ubufakazi kuleli cala. Ikhulume nange-video eyadlalwa enkantolo lapho eyayiveza khona konke okwenzeka ngesigameko. Ithe le video yalekelela kakhulu ngoba iyona eyaveza ngokusobala ukuthi ngampela ofakazi bakhuluma okuyikho ngoba nabo bayabonakala kwi- video bekubona okwenzekayo.

Ummangalelwa ubekade ebekwe yinkantolo amacala amathathu, kuwona wonke utholwe engekho msulwa. Ubebekwe icala lokuphuca umufi iselula, elokubulala kanjalo nelokutholakala nesibhamu esingekho emthethweni futhi esixikizwe izinombolo.

Womathathu lawa macala ummangalelwa wawaphika. Ubonakale edangala ummangalelwa ngesikhathi imantshi yesifunda imtshela ukuthi iyamlahla ngecala.

''Noma ungathini nawe uyazi ukuthi ngampela unalo icala yingakho nenkantolo ikuthola unalo,'' echaza.

Imantshi uMotala ithe bekumqoka kakhulu ukuba ikhiphe isinqumo okuyisona ukuze kuzocaca ukuthi izinkantolo ziyakwazi ukwenza umsebenzi wazo.

Umndeni kammangalelwa usale udangele waphuma unxapha enkantolo, kubonakala ukuthi kulukhuni satshe ukuba ukwamukele lokhu okwenzeka enkantolo.

Ngemuva kokuba imantshi ikhiphe isinqumo, omunye wesilisa okukholakala ukuthi ungowomndeni uhlulekile ukuzibamba, wamane wahayiza kakhulu enkantolo. Kuze kwadingeka ukuba omunye ahambe naye amkhiphele ngaphandle kwenkantolo.

Omunye womndeni kamufi uzwakale ethi: ''Nakhuya, nazoke! Siyoshisa inyama namhlanje.''

Kulindeleke ukuthi uNgubane agwetshwe ngesonto elizayo.

Isigcawu ebesiholwa yijaji eselathatha umhlalaphansi, uJaji Bernard Ngoepe, siyithole ingenalo icala ebelingayilahlekisela ngomsebenzi inhloko yamajaji e-Eastern Cape uJaji Selby Mbenenge ebisolwa ngokuhlukumeza ngokocansi unobhala wenkantolo uNksz Andiswa Mengo. 

UMbenenge utholwe enecala ngokuthi waba nobudlelwano noMengo ngokumthumelela imiyalezo enocansi phakathi nangezikhathi zomsebenzi.

UMbenenge watshela isigcawu ukuthi wayezitshela ukuthi imiyalezo babethumelelana noMengo ngoba naye wayeyifuna. 

UMengo wathi ijaji lalimcela izithombe enqunu futhi eminye imiyalezo wayeyiphendula esaba ngoba engumphathi wakhe. 

Wathi kokunye uMbenenge wazama ukuthi amncele ubudoda bakhe emahhovisi amajaji asenkantolo. Isigcawu sikuchithile lokhu sathi akunasisekelo.

UBONGE izaguga ezamkhulisa umfundi waseMondlo, eVryheid izolo obe kubafundi abanikwe imali engango-R5 000, ukuthi bayoqhuba izifundo zabo ezikhungweni eziphambili zemfundo.

USinokholo Mhlungu, obefunda eSolomuzi High uveze ukuthi uyaziqhenya ngokusebenza kanzima okumenze waba kubafundi abahamba phambili ezikoleni ezakhele iZululand.

Ekhuluma neSolezwe, uthe ubonga ugogo nomkhulu abamkhulisile wakwazi ukuzimisela.

"Ngikhuliswe ngokuthi kuhle ukuhlonipha noma yikuphi lapho osuke uhamba khona, ngakho esikoleni yilapho ebengizimisele khona ngoba bengifuna ukuthi ngenze kahle. Ezifundweni zami kusuka kuGrade 10, bengizitshela ukuthi ngifuna ukwenza kahle ukuze ngihambe ngiye esikhungweni semfundo ephakeme ngiqhubeke nokufunda," kusho uSinokholo.

Uthe imali yoxhaso abayitholile izobasiza kakhulu njengoba abanye babo bentula futhi bengazi nokuthi bazoyithathaphi imali yokuyobhalisa.

"Siyabonga kuMasipala ngokusinika lolu xhaso lokuqhuba imfundo. Siyathemba ukuthi konke kuzohamba ngendlela uma sesihambile, ngiyanxusa nabanye abaku-matric ukuthi bazimisele njengoba kuthela izithelo ezinhle ekugcineni," kuchaza yena.

UMnuz Sifiso Mkhwanazi oyiMeya yaseBaqulusini uthe zingu-15 izikole eziphase kahle.

"Sibonga ukuthi kuzona zonke izindawo akukho mibhikisho esike saba nayo, ethinta ukungenami kwabafundi, okunye okusijabulisayo wukubona izingane ziphasa kahle izifundo iMaths nePhysics. Ngiyanxusa ukuthi othisha bazimisele kakhulu  baqinise kulezi zifundo, angisho ukuthi abanye othisha abenzi kahle kodwa lezi zifundo zombili yizona ezithandwa kakhulu manje futhi ezinamathuba amaningi omsebenzi," kusho uMkhwanazi.

Uthe imali abayinike abafundi ayichazi ukuthi njengoMasipala banemali kodwa bekumele bakwenze lokhu ukubonga abafundi.

Uveze ukuthi izidingo eziya emphakathini basazoqhubeka nokuzisa noma ngaphansi kwasiphi isimo.

"NGENKATHI ngisakhula umama ubesebenza emajalidini abelungu, obekwenza ukuthi njalo uma ephuma khona asiphathele ama-crayon namanye amathuluzi okudweba ukuze sizidlalele ngakho ekhaya, engazi ukuthi kuzokwenza ngibe nentshisekelo yokudweba."

Usho njalo uNksz Hlengiwe Ngubane, elandisa ngohambo lwakhe ngomkhakha asegxile kuwona we-Architecture, okuwumkhakha wezokwakha futhi ohambisana nemisebenzi ebandakanya ukudweba uhlelo lokuthi indlu yakhiwe kanjani, bese besiza abantu ngokubacebisa ngokuthi bakhe imizi ezindaweni ezinjani, nokumele bakugweme.

UNksz Ngubane, udabuka eMpophomeni, eMgungundlovu, kanti manje uzinze eThekwini ngalo msebenzi awenzayo. Manje engenye yama-lecturer aseDurban University of Technology (DUT), lapho efundisa khona isifundo salo mkhakha iConstruction Technology.

Ngale kwalokho ungomunye wabasunguli benkampani edweba amapulani ezindlu, iKhumalo's House Plan ayihola noMnuz Sthembiso Khumalo. Udalule nokuthi kumanje uvele umatasa ne-app ebizwa ngeProject X, abheke ukwenza umehluko ngayo kule ndima.

"Le app izosiza ngokuxhumanisa amakhasimende nomakhi abehlukene futhi abathenjwayo kulo mkhakha. Izokwenza ukuthi kube lula ukulandelela wonke umsebenzi abasuke bewenza ukuthi bawenza ngendlela efanele yini.Izokwenza ukuthi kube nendlela yokufaka imininingwane yalowo nalowo msebenzi osuke sewenziwe uma kwakhiwa.

"Izokwazisa ikhasimende ukuthi kungakanani okusuke kusadinga ukwenziwa andukuba kuphele wonke umsebenzi wokwakha. Izosiza nangokuthi singabi bikho isidingo sokunika umakhi imali yokuthenga impahla yokwakha, njengoba kuzoba nendlela yokuthi uthenge konke okudingekayo ngokwakho usebenzisa yona. Izosiza nangokuthi uma ufuna ukwakha, ikucebise ngokuthi indlu yakho kumele ime kanjani," kusho uNksz Ngubane.

Eqhuba, uthe lona womunye wemikhakha emqoka kakhulu newusizo ebantwini ngokubasiza ukuthi uma befuna ukwakha bahlome ngolwazi lokuthi kumele bakhe kanjani. Kungagwemeka nezingozi ezihlale ziba khona zokudilika kwezindlu zabantu ngenxa yokuthi kunezinto eziningi abasuke bengaziqaphelanga ngenkathi beqala uhlelo lokwakha izindlu.

"Wumkhakha onamathuba amaningi, futhi osimama kalula kuwona uma usungene kahle wathola nentuba yokwenza ukuthi wehluke kwabanye. Okunye okuqaphelekayo ngawo wukuthi ugcwele abesilisa, okungenye yezinto ezingikhuthaze ukungena ngigxile kuwona ngenhloso yokukhombisa ukuthi abesifazane bangangena kuwona," usho kanje.

Ebuzwa ngezinhlelo zengomuso uthe: "Ngifuna ukuqhubeka ngikhiqize intsha ezokhula ibe nolwazi olunzulu lwalo mkhakha, nokuthi amava ami alo msebenzi angisize ukuthi kuvuleke eminye iminyango eminingi namathuba amaningi okuthuthuka ngalo msebenzi. Ngifuna ukuba  wusizo ebantiwni basezindaweni zasemakhaya ngokubanikeza ulwazi lokwakha izindlu zabo ngendlela engezukuba nabungozi kubona."

UNksz Ngubane uneziqu zeBachelor of Architectural Studies, Bachelof of Architecture Honours ne-Master of Architecture kokuthathu akufundiswe e-University of KwaZulu-Natal; iCertificate in Contruction Project Management yase-University of Johannesburg; bese kuzoba yiDoctor of Philosophy in Architecture aqhubeka nayo kumanje e-DUT. 

I-KAIZER Chiefs iqinise amathuba okudlulela kuma-quarterfinal eCaf Confederation Cup ngokunqoba kwiZESCO United yaseZambia emdlalweni ka-Group D odlalwe ngeSonto ntambama, eMoses Mabhida Stadium, eThekwini.

Ngokunqoba izolo, Amakhosi anyukele endaweni yesibili kwi-log ka-Group D ngamaphuzu ayisikhombisa. Nokho konke bekuncike emdlalweni wezinkunzi zase-Egypt, i-Al Masry neZamalek esishicilele ungakapheli. Igoli leChiefs lishaywe nguGlody Lilepo esiwombeni sokuqala somdlalo.

Ukunqoba kweChiefs kushiya amathuba ayo ama-quarterfinal ezandleni zayo kwazise asalelwe yimidlalo emibili yamaqoqo ezoyidlala ne-Al Masry ePeter Mokaba Stadium, ePolokwane, ngempelasonto ezayo noweZamalek eCairo, maphakathi noFebhuwari.

Bekumele kuyiwe ekhefini iChiefs isihamba phambili ngembudlu yamagoli kodwa bekucaca ukuthi amakhokho okubhakuzisa inethi uwashiye ekhaya uFlavio Da Silva. Lo mgadli uthole inqwaba yamathuba kodwa amehlula.

IChiefs okuqale umdlalo inewini eyodwa kusukela kuqale iConfederation Cup, ibingadlalisi okweqembu elilambile yize bekusobala ukuthi umdlalo iwuphethe futhi nabo bonke abalandeli abebesenkundleni bahamba nayo.

Ngokubona ukuthi liyayishonela kulo mqhudelwano, i-ZESCO iqalile ukusuka emuva yahlasela okuwufudumezile umdlalo yize ibingeyona ingozi kangako kuBrendon Petersen obezipholele ezintini zaMakhosi.

Womabili la maqembu enze izinguquko kodwa obekusobala yizimpawu zokubambelela kweChiefs kulokhu ebisikuphethe esandleni. Imizamo yeZESCO nayo bekusobala ukuthi ayenziwa ngokungacabangi. 

Ezimnandi kwabeChiefs kube wukubonakala kukaGaston Sirino ongomunye wabadlali abafika kuleli qembu laseNaturena bethenjiwe kodwa bahlushwa wukulimala. 

Lo mdlali ungene wayikhulula iChiefs izolo, kwavela namathuba okushaya amagoli.

Komunye umdlalo weConfed Cup obuthinta iqembu laseNingizimu Afrika, iStellenbosch FC ilotsholwe yiCR Belouizdad yase-Algeria ngo 3-0 ekhaya.

OMUNYE wabadlali abasha kwi-Orlando Pirates kodwa osephenduke isithenjwa sabalandeli, uTsepang Moremi, udalule imfihlo ngokumenze wangena khaxa ngokushesha esitayeleni saleli qembu laseSoweto.

UMoremi (25) usayine kwiPirates ekuqaleni kwesizini esuka kuMaZulu FC ehamba nabanye abadlali okukhona kubona uSipho Mbule, Oswin Appollis, Kamogelo Sebelebele, Masindi Nemtajela noSihle Nduli.

Useshayele iPirates amagoli ayisishiyagalombili, wakhela ozakwabo elinye, kuyona yonke imiqhudelwano. Ukushesha kwakhe ukuqhakaza kwiPirates kuholele ekutheni athole indawo eqenjini leBafana Bafana ebelidlala kwi-Africa Cup of Nations (Afcon) ebiseMorocco muva nje.

“Imfihlo ngokungena khaxa ngokushesha ilele ekutheni angizange ngifike ngedwa kepha ngangihamba nabanye abadlali bohlobo oluphambili,” kusho uMoremi.

“Okuningi kubelula kimina ngoba amehlo abengahleli kimina ngedwa kepha abekwabanye abafike kwiPirates kwezwakala. Ngenhlanhla ngiwumuntu olisebenzisayo ithuba uma elinikwa.

“Kade ngalilinda ithuba lokugqama eqenjini elikhulu njengePirates futhi kade ngakulungela. Ukugqama kwekusasa lami ebholeni yinto obese kunesikhathi ngiyazi futhi ngiyisebenzela.

“Ngiyazijabulela ngezinga engikulona futhi ngijabule ngendlela engilisebenzisa ngayo ithuba engilinikwayo.

“Kube yinhlanhla ukuthi ngifikisane nabadlali abaphambili, ngathola ithuba lokwenza kahle okulindeleke kimina ngaphandle kokucindezeleka."

Lesi siphekhepheke somdlali asikungabazi ukuthi bazokhala bamuke naso isicoco seligi kule sizini.

“Noma kanjani iligi izohamba nathi kulokhu. Kumqoka nokho ukwazi ukuthi imidlalo efana noweMagesi iyona okubaluleke kakhulu ukuthi siyinqobe.

“Akufanele siwudedele umgqigqo wethu. Uma siphumelela ukwenza, lokho nakanjani isicoco seligi sizogoduka naso,” kusho uMoremi.

UMQEQESHI weKaizer Chiefs, uCedric Kaze, ukhwele wadilika kwabangamhloniphi, abamgxekayo nabambukela phansi yena nozakwabo, uKhalil Ben Youssef, wathi ekupheleni kwesizini inkukhu iyobe isinqunywe umlomo. .

UKaze ubekhuluma nabezindaba ngemuva komdlalo weBetway Premiership ezakhe eziwunqobe ngo 1-0 ziguqisa iLamontville Golden Arrows ngoLwesibili ebusuku eFNB Stadium, eNasrec. 

Kusukela uKaze noBen Youssef bethathe izintambo zokuqeqesha kwiChiefs ngemuva kokushiya kukaNasreddine Nabi ngoSepthemba, ikhombisa ukuvuka emaqandeni nakuba ikhona imidlalo ephunyule kuyona amaphuzu kungafanele. Amakhosi asendaweni yesithathu kwi-log yePremiership ngamaphuzu angu-27 emidalweni engu-14. Ahlukaniswe ngamabili neMamelodi Sundowns esesicongweni ngawu-29. 

IChiefs isahlulwe kanye emidlalweni engu-14 yePremiership esayidlalie, kanti ayikangenelwa yigoli emidlalweni eyishumi ukubala nowangoLwesibili.

Kumanje leli qembu laseSoweto lisesigabeni samaqoqo kwiCaf Confederation Cup.

Nokho, phezu kwalokho kusekhona abasashaya amakhala ngokulungela kukaKaze noBen Youssef ukuhola leli qembu ngokugcwele njengoba besengamabamba azoshayela umkhumbi waMakhosi kuze kuphele isizini.

“Anginawo umuzwa wokungathenjwa lapha eqenjini kodwa nginokwesekwa okukhulu kusukela kubaphathi kuya kubadlali, nabo bonke ozakwethu ethimbeni labaqeqeshi. 

Kodwa kwesinye isikhathi nginokubona sengathi kunabanye abangaphandle abazama ukwakha izinto ezingekho. Kukhombisa ukungahloniphi uma abantu bekhuluma ngesikhundla somqeqeshi ekubeni esekhona umqeqeshi osekuleso sikhundla. 

Abanye balabo baqeqeshi abathi bafuna lesi sikhundla, bathi bazowinela leli qembu izicoco kodwa uma uthi ubheka umlando wabo akukho zicoco asebeke baziwina.

Kwesinye isikhathi abantu bakhuluma ngalabo baqeqeshi bengawazi ngisho amagama abo. 

Siyayazi into esiyenzayo, sineziqu zokuqeqesha, futhi ekupheleni kwesizini ngiyafunga ngiyagomela ukuthi sizohlangana nalabo abasigxekayo futhi bonke bazobe sebexolisa ngokusigxeka kwabo,” kusho uKaze. 

UKaze ukhuluma kanjena nje, umqeqeshi uDylan Kerr, ukhulume kwi-podcast iSoccerbeat ukuthi iChiefs angayiwinisa iligi. 

Yize Amakhosi ebalwa namaqembu amathathu aphezulu kwi-log kodwa lo mqeqeshi ukubeke kwacaca ukuthi okumqoka kubona wukuhlala emshungwini wabanga isicoco kuze kuphele isizini.

“Ngesizini edlule asingenanga kwi-Top 8, ngakho okumqoka kithina kule sizini wukuthi siqhubeke nokuba phakathi kwamaqembu aphezulu kwi-log. Sizolwa kuze kuphele isizini, sibone ukuthi siphelelaphi," kusho uKaze.

Amakhosi azodlala neZesco United yaseZambia kowesigaba samaqoqo kwiCaf Confederation Cup ngeSonto ngo-3 ntambama eLevy Mwanawasa Stadium, eNdola, eZambia. 

UMQEQESHI weLamontville Golden Arrows, uManqoba Mngqithi, uphinde wazwakalisa ilaka lakhe ngobumqoka bokuthi kuphuthunyiswe ukwethulwa kwe-Video Assistant Referee (VAR) kwiBetway Premiership ngenxa yesivinini emidlalweni yale ligi.  

UMngqithi obedinwe egane unwabu, ubekhuluma ngemuva kokuba ezakhe ziguqiswe yiKaizer Chiefs ngo 1-0 wegoli lika-Aden McCarthy emdlalweni wePremiership ngoLwesibili eFNB Stadium, eGoli.

Lo mqeqeshi ukubeke kwacaca ukuthi bekungafanele livunye igoli likaMcCarthy ngoba beliyi-offside engatolikelwa.

“Akuwona umphumela ebesiwufuna lo, okubi nakakhulu ukudliwa ngegoli eliyi-offside. Angifuni ukusola onompempe ngalokhu kodwa ngicabanga ukuthi sesifikile isikhathi sokuthi iligi iyibheke ngelinye iso indaba yobumqoka be-VAR ngoba iqiniso wukuthi imidlalo isidlalwa ngesivinini esiphezulu kakhulu

Kunzima kakhulu konompempe ukulandela yonke iminyakazo. Ngisho nathi ezinye izinto sizibona sekudlule isikhathi sesibuka ama-video,” kusho uMngqithi ongaqali ukukhala nge-VAR. 

“Ngenkathi ibhola lidlalwa okokuqala, u-Aden ubengakabi offside, kodwa ngenkathi selithintwa nguSilva (Flavia) ngaleso sikhathi u-Aden ubesevele esendaweni engamfanele, ngakho leya yi-offside. 

Kubaluleke kakhulu sibe nayo i-VAR manje. Asidlaleli u-R200 lapha, sidlalela uR20 million. Ngakho njengeligi enkulu e-Afrika kumele senze kangcono. Silahlekelwa yimisebenzi singabaqeqeshi nabadlali bayahlawuliswa ngabaqeqeshi ngamaphutha.”

UMQEQESHI weLamontville Golden Arrows, uManqoba Mngqithi, ubhekene nobunzima kanti udinga ukusheshe athole isixazululo sokutakula iqembu ukuze aqhubeke nokuliqeqesha engenayo ingcindezi.

Leli qembu selihlulwe imidlalo emihlanu ilandelana okubalwa kuyona emine yeBetway Premiership noweCarling Knockout elihlulwe kuwona yiMarumo Gallants sekukhahlelwa amaphenathi kowandulela owamanqamu.

Ngesikhathi beguqiswa yikaizer Chiefs ngo 1-0 kowakamuva weligi, uMngqithi ukhale ngokuthi  igoli bekufanele liphikwe ngoba u-Aden McCarthy ubesemhlabeni ongamfanele.

Uthe izinqumo ezifana nalezi ziba nomthelela omubi emaqenjini nakubaqeqeshi ngenxa yokungabibikho kwe-Video Assitant Referee (VAR), ebholeni lakuleli.

Nakuba engashayanga eceleni ngokugqugquzela ukusetshenzisa kwalobu buchwepheshe, kubukeka esadidekile ngokungahambi kahle eqenjini lakhe.

Ngesikhathi ebuzwa ngesizathu sokubhimba kwezinto kwi-Arrows esithangamini nabezindaba, ngaphandle kwezinqumo ezithathwa ngonompempe, uphendule wathi akazi.

Ngeshwa, kuwumsebenzi wakhe uMngqithi ukuthi akwazi lokhu. Kusemahlombe akhe ukucubungula okwenzeka eqenjini, bese eqhamuka nezixazululo uma kukhona okungalungile endleleni elidlala ngayo, isibalo samagoli, indlela elivala ngayo emuva nokunye.

Kuyiqiniso ukuthi i-Arrows ayikwazanga ukusayinisa abadlali abasha kuleli windi likaJanuwari lokuhwebelana ngabadlali ngenxa yesigwebo seFifa kodwa uMngqithi kufanele asebenze nabadlali anabo, athole okungenani iphuzu emaqenjini abasondelene nawo.

Nokho, akukubi konke okwenzeka kuBafana Bes’thende. Selokhu uMngqithi abuyela kuleli qembu esuka kwiMamelodi Sundowns ngesizini edlule lidlala isitayela sebhola esihle.

Kunabadlali abagqamile okubalwa kubona uSiyanda Ndlovu, oshaye amagoli amathathu, waba nesandlla kwamanye amane emidlalweni engu-15 yeligi.

Nokho, uNdlovu nabanye abadlali abenze kahle emidlalweni edlule ngeke balifukule bodwa iqembu, badinga abagadli ababukhali nodonga oluqinile lwasemuva.

Yilezo zinto okufanele zigqame uma sebevakashele iRichards Bay emdlalweni weBetway Premiership eMhlathuze Sports Complex, eRichards Bay, ngo-7.30 kusihlwa.

Lona wumdlalo okulindeleke ukuthi i-Arrows iwunqobe kodwa kungaba yingozi ukungayihloniphi iNatal Rich Boyz.

IBay ayikawubambi umgqigqo oqondile kule sizini. Isendaweni yesishiyagalolunye kwi-log ngamaphuzu angu-18. Iyishiya ngamaphuzu amabili i-Arrows esendaweni ka-11.

INatal Rich Boyz bekubhekwe ukuthi ikhuphule izinga kule sizini kulandela ukusayinisa abadlali okukhona kubona uGabadinho Mhango. 

Lo mgadli odabuka eMalawi useshaye amagoli amane emidlalweni engu-17 kule sizini, waphinde wakhulisa nabadlali abasebancane abaseqenjini. Abanye babo sebeqalile ukuzibonakalisa kodwa abanye kuzobathatha isikhathi ukuzinza esigabeni esiphezulu.

Leli qembu seliphinde labuyisa uSanele Barns, elamdayisela iStellenbosch ngo-2024, futhi owaba nesandla ekulisizeni livike izembe ngesikhathi lidlala kuma-playoff ngawo lowo nyaka.

UBarns uzofika izinto sezishintshile kwiBay njengoba ibheke ukuphinda eyakwenza ngesizini edlule, lapho yaqeda khona kwi-Top 8, futhi angaba nesandla kulokho.

Kodwa-ke, namuhla kuzobe kubhekwe kakhulu ukuthi uManqoba uzokwazi yini ukulandela igama lakhe, asize iqembu lakhe ukuthi liqede umgqigqo omubi wokuhlulwa imidlalo ilandelana.

UMQEQESHI we-Orlando Pirates, u-Abdeslam Ouaddou, ufuna iqembu lakhe liguqule ingcindezi yokudlala komunye umdlalo owandulela owamanqamu ibe yisikhuthazi esizobafaka kowamanqamu.

EZimnyama zizobhekana neRichards Bay kowandulela owamanqamu weCarling Knockout eMoses Mabhida Stadium, eThekwini, kusasa ngo-3 ntambama.

Leli qembu libheke ukungena kowamanqamu okwesibili kule sizini kulandela ukuphakamisa indebe yeMTN8, lapho linqobe khona iStellenbosch FC ngo 3-0. 

ICarling iyona kuphela indebe ephunyukile kumasizini adlule kwiPirates ngesikhathi iqoqa izindebe zomkhumulajezi ngaphansi komqeqeshi waseSpain, uJose Riveiro.

Ngo-2023, yakhishwa yiRichards Bay sekukhahlelwa amaphenathi kuma-quarterfinal, kwathi ngonyaka odlule, lakhishwa yiMagesi FC ngo 3-2 emzuliswaneni wokuqala.

"Ingcindezi ihlezi ikhona kodwa kuya ngokuthi hlobo luni. Kunengcindezi ongakwazi ukumelana nayo, ongakwazi ukuyilawula. Kodwa kunenye ingcindezi engeyinhle ehambisana novalo. Asikho isidingo sokwesaba uma udlala ibhola, into oyithokozelayo. Abantu basuke bephume ngobuningi bezokweseka,” kusho u-Ouaddou.

“Abadlali ngibatshela ukuthi bakhiphe wonke amangwevu. Ngibakhuthaza ukuthi umjuluko wonke bawushiye ejezini. Ngisho noma ungadlali kahle abantu bazokuxolela uma bebona ukuthi uyagijima futhi wenza konke okusemandleni akho. 

“Kuqala ekutheni wenze konke okufanele, uzilolonge kahle, ulale ngesikhathi esifanele, udle ukudla okufanele futhi uwuhloniphe umsebenzi wakho. Uma ungalihloniphi ibhola nalo ngeke likuhloniphe.”

Mayelana nomdlalo wakusasa, u-Ouaddou uthe ulindele ubunzima kwazise iBay izobe idlalela ekhaya futhi ihlose ukudlulela kowamanqamu.

“Kuzoba wumdlalo onzima kakhulu ngoba badlalela ekhaya futhi bafisa ukuthi womabili amaqembu aKwaZulu-Natal adlulele kowamanqamu,” uqhube kanje lo mqeqeshi.

"Wumdlalo obaluleke kakhulu kithina. Sesiyithathile indebe eyodwa kule sizini kodwa bonke abadlali bami kanye neqembu lonkana bazimisele kakhulu. Lo mqhudelwano siwuthatha njengento ebaluleke kakhulu futhi sizimisele ukufinyelela kowamanqamu.

“Sizobhekana neqembu elihle kakhulu elixube abadlali abanamava nabasebancane abashisayo. Liphekwa ngumqeqeshi osezingeni eliphezulu futhi olaziyo iqembu lakhe, umqeqeshi onamava nowenza umsebenzi omuhle.”

Kubadlali okubhekwe ukuthi bawenze iPirates kukhona uSipho Mbule, Thalente Mbatha, Oswin Appollis, Tshepang Moremi nabanye. 

Komunye owandulela owamanqamu weCarling ozodlalelwa eKing Zwelithini Stadium, ngeSonto ngo-3 ntambama, iLamontville Golden Arrows izotholana phezulu neMarumo Gallants.

UMCULI we-Afro pop wodumo lwengoma ethi Emlanjeni, uSbahle, usedalule ukuthi ukholelwa ekutheni manje sesiphelile isikhathi sokuthi abantu besifazane bacindezeleke kangangokuthi kube yihlazo ukuthi basho indlela abazizwa ngayo ngabesilisa.

USbahle (28) waseMlaza, eningizimu yeTheku, usho kanjalo exoxa neSolezwe mayelana nengoma yakhe esihloko sithi Ngitshele, ayishaya noNaledi Aphiwe - ezoqala ukutholakala ezitolo zomculo ngoLwesihlanu lwangoFebhuwari 13.

“Lena yingoma engikhuthaza ngayo abantu besifazane ukuthi bayeke ukuzihlukumeza ngokufela ngaphakathi uma bezizwa ukuthi bashiswa wuthando lwensizwa, kepha ngithi abayiqonde nqqo leyo nsizwa - bayitshele ukuthi bazizwa kanjani ngayo,” kusho yena.

Eqhuba, uthe nakuba ekuqonda ukuthi bekwenziwa izinto ngendlela ethize ikakhulu ebantwini abakhonze nabaqhakambisa isintu, kodwa futhi ubona kungesize ngalutho ukuthi kube khona abantu abacindezelekayo - bangavunyelwa ukukhipha okungaphakathi kubona.

“Nanokuthi ngiyazi ukuthi umculo wami ulalelwa kakhulu ngabantu abanjani futhi abenza izinto ngayiphi indlela, ngakho nakuba kungaba khona abangawuzwa umyalezo engizama ukuwudlulisela ebantwini, kodwa ngiyazi futhi ukuthi bakhona abazozwa ukuthi ngithini,” kusho uSbahle.

Udalule nokuthi le ngoma, ephrojuswe uYBee, Kiti Mkhize noRonny - iyisendlalelo se-albhamu yakhe yokuqala esihloko sithi Isicoco Sami, azoyikhipha eseqopha ngokuzimela ngabo-Ephreli noma phakathi nonyaka uma konke kuhamba ngendlela ahlela ngayo.

“Ngijabule kakhulu nangalokho ngenxa yokuthi njengoba sengisebenza ngokuzimela nje okuningi kubheke mina manje, futhi ngiyafunda nsuku zonke ukuqinisekisa ukuthi akubi nagcobho emsebenzini wami, kunalokho ngilokhu ngikhula nje,” usho kanje.

Ngaphambi kokuzimela, uSbahle ubeqopha futhi ekhipha umculo wakhe esitebeleni Umuthi Records, esaqalwa woNduh Browns noDanya Devs bodumo lweBlaq Diamond.

Amagama akhe aphelele wuSbahle Fortunate Cele, kanti ugqame ngezingoma zakhe ezahlukene okubalwa kuzona ezithi Ubani Owayazi, Easy, Ngiyazifela, Uthe Uyayithanda nagqame ngayo ngo-2020 ethi Emlanjeni.

UPHIKO lwezokuvakasha esifundazweni, iKwaZulu-Natal Tourism and Film Authority (KZNTIFA) lwethule umkhankaso walo waminyaka yonke wendlela yalo yokwamukela nokuhlangabeza izivakashi eziphuma zingena ukuzovakasha eKZN ngala maholidi kaDisemba noNcibijane.

Lo mkhankaso ubuwenziwe ngasemgwaqeni omkhulu u-N3 egalaji likaphethiloli i-Ultra City, eMtshezi, maphakathi neKZN, ngoLwesihlanu - lapho okugcwala kakhulu khona inqwaba yabantu abasuke bedlula khona ukuphumula, wukwetha uphethiloli nokuthenga umphako kwendlela.

Lolu hlelo luyingxenye yendlela yokwamukela izivakashi eziza eKZN ngamaholidi, njengoba kulindeleke ukuthi sifinyelele ku-1.1 million isibalo sohambo lwabantu abazobe bevakasha ezindaweni ezahlukene kulesi sifundazwe, nabangangaphezu kwa-34 000 abazobe besuka emazweni ehlukene emhlabeni jikelele. 

Inhloko yophiko lokuxhumana nezobudlelwano eKZNTIFA uNksz Pinky Radebe uthe lokhu abakwenzile kuyingxenye yezindlela abazisebenzisa ukwamukela izivakashi zabo, nokukhombisa ukuthi bakujabulela kangakanani ukuthutheleka kwazo ukuzovakasha eKZN.

“Lokho sikwenziswa nawukuthi ukucwaninga kwethu kukhomba ukuthi uDisemba noJanuwari yisona sikhathi esimatasa kakhulu kwezokuvakasha, okufakazelwa nawukuqagula kwethu okukhomba ukuthi kusuka ngoJanuwari kuya kuJuni wangonyaka ozayo kubhekwe uukuthi kube nohambo lwabantu abavakasha eKZN olufinyelela ku-4.3 million, kube yizivakashi zasemazweni omhlaba eziwu-387 155 - lokho okuzosiza ukuthi kungene imali elinganiselwa kuR13.4 billion emnothweni wethu,” kusho uNkk Radebe.

Eqhuba, uNkk Radebe uthe nakuba bekuqonda ngokuphelele ukuthi iTheku yilona dolobha eliqengeleza phambili ngezokuvakasha, kepha kusemqoka nokuthi abantu bakhuthale ukuvakashela nezinye izindawo ukubona okwehlukile nabangakwejwayele.

“Yiqiniso ukuthi iTheku lihamba phambili, kepha futhi nezinye izindawo ezisenhla nesifundazwe, ezimaphakathi naso, neziseningizimu zikhombisa ukukhula kakhulu, okudinga ukuthi kuqhubeke ukuthi ziqhakanjiswe ukuze ubonakale kahle umehluko eziza nawo,” usho kanje.

IMenenja jikelele yophiko lwezokumekatha lwe-Ezemvelo KZN Widlife uNksz Siphelele Luthuli yena uthe: Sibheke ukuthi izintaba zokhahlamba ziqhubeke nokudlisa ezivakashini zethu, kanjalo nezinye izindawo esigabe ngazo ezinothe ngemvelo, futhi sesikulungele ngayo yonke indlela ukwamukela izivakashi zethu ngalesi sikhathi samaholidi kaDisemba noNcibijane.”

Abakhonze amanzi, wukubhukuda nokunye kokuzijabulisa okweyamene nalokho nabo babhekelelwe kakhulu ngalesi sikhathi ukuze bajabule ngokwanele nangokuphelele.

Lokho kushiwo wuNksz Thandeka Magomola, wophiko lwezokumaketha lwe-uShaka Marine World, othembise ukuthi bazosebenzisana ngendlela efanele noMasipala weTheku ukuqikelela ukuthi izivakashi ziphatheka kahle kusukela zifika, zize zigoduke zingathiywanga yilutho.

Kuthiwa wenze okungajwayelekile efika ngoMgqibelo emsebenzini u-Major General Lesetja Senona waziqhatha nonogada. Yize enendawo yokupaka abekelwe yona esezingeni labaphathi kwelomkhulu wamaphoyisa esifundazweni saKwaZulu-Natal, ngoMgqibelo, mhla ka-31  kuJanuwari 2026, uMajor General Senona ufike wapaka emgwaqweni maqondana bebhilidi lasemaphoyiseni, hhayi endaweni yakhe yokupaka. Ngemuva kwemizuzwana wabe esejoyinwa omunye uColonel wophiko loKlebe KwaZulu-Natal. UColonel ushiye imoto yakhe wajoyina uMajor General Senona emotweni yakhe cishe imizuzu engu-45.

Ngemuva kwalokho uMaj General Senona ungene ebhilidini nonobhala wakhe. Ngesikhathi engena ebhilidini, uMajor General Senona wephule umthetho wezokuphepha ngokuya ehhovisi lakhe ngaphandle kokusayina irejista. Unobhala wakhe uzisayinele yena yedwa. UColonel, naye ungene wangabhalisa nokuyinto edide onogada abaqaphe amakhamera.

Babikele uKhomishana wesiFundazwe saKwaZulu-Natal, uLieutenant General Nhlanhla Mkhwanazi ngezinto ezingajwayelekile abazibonile. Okunguyena okhuphe umyalelo wokuthi abamkhiphe ebhilodini.

Ngesikhathi ekhishwa, kuthiwa uSenona uzame ukuqubula ikhompyutha namapheshana omsebenzi kodwa wavinjwa.

"Sithe uma silandela ubufakazi bakhe abenze kwikhomishana kaMadlanga lapho aveze ukuthi kunemiqulu yomsebenzi ayinikeza umuntu wangaphamdle, sibone kubalulekile ukuqinisa ezokuphepha ukugwema isimo esifana naleso," Kusho uColonel Robert Netshiunda okhulumela amaphoyisa eKZN.

Kuthiwa esehamba, uMaj General Senona unqume ukushiya izikhiye zehhovisi lakhe.

"Konke okwenzekile, uLt General Nhlanhla Mkhwanazi ukubikele ibamba lenhloko yoKlebe wanxusa ukuba kuthunyelwe umuntu ozobuyisela kuMaj General Senona izikhiye zakhe."

KWAKHIWE iMINI Countryman yekhethelo iRugged Edition eyenzelwe abangagcini ngokuhamba edolobheni kodwa bangene nasobhuqwini ngale kovalo.

Abayifunayo kumele basheshe kwazise angu-100 kuphela akhiwe.

Bayenze yehluka kwamanye amaCountryman ngokuyihlobisa kwibhonethi nakwi-grille. Baphinde bafaka amarimu angu-18 inch ahlukile emasondweni angama all-terrain.

Uma uthanda uyakwazi ukuyithwalisa ibhokisi lezimpahla okhakhayini okanye okokufaka ibhayisikili.

Ngaphakathi Inomata abamelana nanoma yikuphi ukungcola.

Amakhasimende azokhetha phakathi kwezimbili iCountryman C neCountryman S.

ICountryman C inenjini engu-1.5 litre kaphethroli eyi-three cylinder. Inamandla angu-115kW ne-torque engu-230Nm.

Kwabafuna amandla athe xaxa, kuneCountryman S enenjini engu-2.0 litre eyi-four cylinder. Wonke amandla angu-150kW ne-torque engu-300Nm angena kuwo wonke amasondo.

Zombili u-gearbox uyi seven-speed automatic transmission.

I-Automobile Association (AA) isizwakalise ukukhathazeka ngezinga lokuphepha kweToyota Corolla Cross kulandela ukuthola kwayo izinkanyezi ezimbili ngesikhathi kuhlolwa indlela evikela ngayo abagibeli abadala uma iba sengozini.

I-Corolla Cross, eyakhiwa eProspecton, eThekwini, ibihlolwa ngaphansi komkhankaso weGlobal NCAP i #SaferCarsForAfrica.

Ithole izinkanyezi ezintathu ngokuvikela izingane.

I-AA ithe iCorolla Cross inama-airbag omshayeli nomgibeli ngaphambili, eyaseceleni emzimbeni, eyasedolweni ohlangothini lomshayeli ne-Electronic Stability Control (ESC). Ithe kodwa ayinakho okokuvikela ikhanda nokuyinto ebalulekile ezimotweni zakamuva.

Izinhlobo ezibiza kancane zeCorolla Cross azinawo ama-curtain airbag njengezibiza imali ethe xaxa.

Ngokwemithetho yakamuva yeGlobal NCAP, zonke izinhlobo zezimoto kumele zibe nawo ama-curtain airbag ukuze zithole amaphuzu hhayi ukuthi umnikazi awathole uma ethanda noma kwezikhethekile.

Isikhulu seGlobal NCAP, uRichard Woods, sithe izinkampani ezifana neToyota ziyakwazi ukwakha izimoto eziphephile ngakho abathengi base-Afrika kumele bathole okokuphepha okufanayo nokutholwa ngabakwezinye izingxenye zomhlaba.

Uthe kuseqhulwini kubo ukuthi baveze lokhu kungafani okubonakalayo.

Isikhulu sakwa-AA, uBobby Ramagwede, sithe le miphumela iyakhathaza.

“Asikho ngempela isizathu sokuthi kungani kungabi khona okokuvikela ikhanda ohlangothini kwintandokazi iToyota Corolla Cross. Lokhu kuyaphinda kuveza umkhuba oqhubekayo wokuthi izimoto ezidayiswa e-Afrika azikho ezingeni lokuphepha njengezakwezinye izindawo. Abashayeli baseNingizimu Afrika bafanelwe okungcono kakhulu ngoba iCorolla Cross yakhiwa lapha futhi yakhiwe efemini yakwaToyota eProspecton KwaZulu-Natal,” kusho uRamagwede.

IToyota South Africa Motors ithe iyazi ngesitatimende se-AA mayelana nemiphumela yokuhlolwa kweCorolla Cross.

URefilwe Ramatlhodi Ndhlovu oyiCorporate Communications Manager, uthe iCorolla Cross ihambisana nayo yonke imigomo yakuleli yezokuphepha futhi iyayedlula.

“ICorolla Cross inezinto eziningi zokuphepha ezihlanganisa ama-airbag omshayeli, umgibeli, ohlangothini nasedolweni kumshayeli kanjalo nama-curtain airbag kwiXR neGR-S.”

Uthe iphinde ibe nokunye okubalwa kukho iVehicle Stability Control, ABS, Brake Assist ne-Electronic Brakeforce Distribution kuzo zonke izinhlobo.

Uthe imiphumela yeGlobal NCAP iqondane nesikhathi lapho bebesabhunga ngokuthi ama-curtain airbag kumele atholakale kuzo zonke izinhlobo zeCorolla Cross edayisa kuleli.

ITOYOTA isematheni kulezi zinsuku emuva kokuvula isonto ngokwethula iHilux entsha elindeleke eNingizimu Afrika, ngonyaka ozayo.

Ukuvezwa kwayo kusho ukuthi ayisekude neFortuner entsha njengoba isuselwe kuyo.

Njengoba umfundisi elindwa ngeculo, kwaToyota eNingizimu Afrika ilindwe ngeFortuner GR-Sport yokuqala ngqa efike ezinyangeni ezedlule. Ngingasho ukuthi yingoma emnandi ngoba noma inakho lapho eshoda khona kodwa izinga liphezulu.

KwiHilux, iGR-S iqale ukuba khona ngo-2019, ngesikhathi kwethulwa neLegend 50 njengoba sekukhona eyesithathu njengamanje.

Izinguquko azigcini ngaphandle endleleni ebukeka ngayo kuphela uma isithintwe ngabakwaToyota Gazoo Racing kodwa nasemathunjini bathe ukuyithi.

Ngingomunye wabayithandayo ngendlela ebukeka ngayo. Ngike ngazibeka eduze ne-Isuzu MU-X Onyx XT inhliziyo yami yathathwa yiFortuner.

Ngichazwa yindlela amaLED daytime running lights akhanya ngayo nokuyenza ihehe amehlo uma iqhamuka noma uyijeqeza esibukweni ngemuva ikulandela.

Emzimbeni itholakala ngombala omhlophe nomnyama kuphela futhi ebesihamba ngayo ibimhlophe.

Bonke ubuhle bayo buhlala obala kuhle kwezinqa zesele.

Wumbala omesha kahle ne-grille ngaphambili abayishinshile futhi emnyama, i-spoiler esimnyama, yikubhampa ngezansi ohlukile nalapho kuhlala khona ama-fog lamps nakhona okumnyama.

Amarimu angu-18-inch nawo mahle amnyama amesha amakhava ezibuko, isitebhisi sokugibela nama-roof rails.

Amawindi angemuva adimile abagibeli ngeke ubabone. Ngemuva bayifake i-diffuser emnyama ephelelisa ubuhle bayo.

KwaToyota benze isiqiniseko sokuthi awukhohlwa ukuthi yi-GR-S ngoba amabheji bawafake yonke indawo kusuka ngaphambili, ezinhlangothini kuze kuyoshaya ngemuva.

Vula isicabha ubingelelwa yingaphakathi elimnyama sucu elidle ngezitishi ezibomvu nokuyenza ibe-sporty. Okunye okuyenza sporty ngama-pedal shifters emuva kwesiteringi nama-pedal ezinyaweni okucwebezelayo.

Izihlalo zihlanganise isikhumba ne-suede.

Kukancane nakhona ukukhohlwa ukuthi yiGR-S ngoba iqoshwe ezindaweni eziningi.

Ngaphambilini yilapho ikuceba khona ukuthi isikhathi sesihambile ngoba inomgxusha wegiya kanjalo ne-handbrake. Igiya ngiyakuthanda ukuthi uyakwazi ukulikhiya linganyakazi nokuqinisa ezokuphepha.

Inakho kodwa okubalulekile njenge-touchscreen infotainment system odlala kuyo umsakazo ngezipikha zeJBL.

Uxhuma kuyo iselula nge-Apple CarPlay. Imbobo yokushaja ngaphambili iyodwa futhi ayikho indawo yokushaja ngaphandle kwentambo nokungezinye zezinto eziveza khona belu ubudala.

Zikhona kodwa ezimbili ngemuva kanjalo nembobo ye-twin plug.

Ngemuva isikhala sikahle futhi kulula nokulalisa izihlalo abagibeli abaya kwezokugcina bangene kalula.

Izihlalo zokugcina nokuzigoqa kulula kodwa kuyasithatha isikhala ukuthi azilali mba phansi, kunalokho zivaleka zime ezinhlangothini.

Ngesikhathi sengiyisusa okokuqala engikuqaphelile wukusinda kwesiteringi. Ngeke uze uyifanise ne-MU-X khona esithambile.

Amandla yinto enawo njengoba inenjini engu-2.8 litre turbo kadizili eno-gearbox oyi-6 speed auto. Asenyusiwe angu-165kW ne-torque engu-550Nm.

Iyasukuma impela isheshe ingene ejubaneni. Angiphathi khona uma uke wayifaka kuSport, iyayicela indlela. Amanye ama-drive modes akhona u-Eco uma ufuna ukonga no-Norm. Kudizili ibidla amalitha angu-9.0 ngo-100km.

Njengoba i-suspension beyishintshile nje, ngiyizwe ibambelela kangcono emakhoneni nasobhuqwini.

Etiyeleni iMU-X ngayizwa ithe ukuba ntofontofo kangcono.

Obhuqwini inakho konke okudingayo njengokuthi uyenze idonse ngawo womane amasondo, diff lock ne-hill descent control. Amathuba okushayisa mancane futhi ngoba inamakhamera aveza wonke umzimba ngaphandle.

Iphinde ibe nezinsiza zomshayeli emgwaqweni njengokuthi ikubuyise emzileni uma uphuma noma ikwenza ngamandla kancane njengoba ivele ibhrike kwamanye amasondo ukuze izojika. Okunye enakho yi-Adaptive Cruise Control.

E-Australia kubikwe ukuthi ngeke isadayisa iFortuner ngoba ayithengwa, kunalokho kudayisa kakhulu izimbangi njengeMU-X neMitsubishi Pajero Sport.

Lapha eMzansi kungaba yiphutha uma kungagcine kufika lapho ngoba noma isindala kodwa kuningi okuthandekayo ngayo.

Intengo: 

Toyota Fortuner 2.8 GD-6 4×4 GR Sport -  R999 000

Ifika ne-service plan yamasevisi ayisishiyagalombili noma u-90 000km ne-warranty yeminyaka emithathu noma u-100 000km. 

UWUHAMBISA eSoweto umcimbi wokwethula ama-albhamu amabili kanye nokugubha iminyaka engu-15 esendimeni yomculo uMfundisi uBhekani King Mncube.

UMncube odabuka eMadadeni, eNewcastle, uthe leli dili ngelokubonga iminyaka eminingi kangaka eyibambile kule ndima ngokuthi ameme abantu asebenzisane nabo kanye nomphakathi wonkana ukuba babuse ndawonye.

Kulo mcimbi uMncube wethula amacwecwe amabili, elokuqala elithi Kwakufanelekile, asebenze kulo neZithunywa Zikamoya kanye nelesibili elithi Thixo Ngiyabheka Kuwe, alenze ngokubambisana neMale Voices.

Lo mcimbi ohambisana nesidlo sasebusuku uzoqala ntambama ngo-4 kuze kuyolamula u-11 ebusuku eNoordgesig Primary School ngomhla ka-28 Febhuwari 2026, kanti kumenywe namaqembu ahlukene okubalwa kuwo iBrothers in Christ, Amadodana eKhaya leZion, Insindiso yobuKrestu, iPastors Kids kanye neRoots to Revelation.

Ekhuluma neSolezwe uMncube unxuse abantu ukuba baphume ngobuningi babo bazothola ukudla komphefumulo.

IDOLOBHA iTheku ngelinye lamadolobha adlisayo KwaZulu-Natal nasezweni lonke ngobumnandi nezindawo ezahlukene zokuvakasha ezinobukhazikhazi obudida unwabu, nobumnandi nje obenza ukuthi ukhohlwe yizinsizi nokukuhluphayo.

Yingakho enye yezinkampani zamahhotela aseThekwini iSouthern Sun nophiko lwezokuvakasha eThekwini, iDurban Tourism, beqale uhlelo lokuqhakambisa izindawo zokuvakasha ezahlukene eThekwini namaphethelo, lapho bememe khona abezindaba ukuzokhangisa ngobuhle obungajatshulelwa ngabantu ngamaholidi kaDisemba.

Kulokhu kuqale ngokwehlukile nongeke ukulindele ukuthi ungakuthola eThekwini, njengoba lolu hambo luqale eDoonside Beach, eKingsburgh, eningizimu yeTheku, lapho ongathi uma uvakashele khona ushaywe wumoya opholile wolwandle, futhi ujabulele nokuhamba ngehhashi, litotobe nawe esihlabathini solwandle, ukhohlwe yizinsizi.

Enye yezindlela leyo ehlukile umuntu angazijabulisa ngayo uma ezoshaywa wumoya eThekwini, ngokuthi uqhele kancane enkabeni yedolobha; wenzele nokuthi ushintshe umoya, ujabulele ulwandle oluqhelile kancane edolobheni, kodwa futhi kube mnandi ngokufanayo.

Enye futhi indawo yokuvakasha enganakekile kepha enezinto eziningi ongazithokozela ebonakale  kulolu hambo yi-HighStakes, eseCato Ridge, entshonalanga yeTheku okuthi uma uvakashele kuyona ujabulele imidlalo ehlukene ehlakaza umqondo okukhona kuyona i-quad biking, lapho uthubeleza ngesithuthuthu, unqamule emahlathini, uqwale nentaba.

Kule ndawo kukhona nomdlalo obizwa nge-zip line, lapho uhamba emoyeni uxhunyelwe entanjeni, uhlakaze umqondo nje ukhohlwe yizinto eziningi. Khona lapho futhi ungenza  neminye imidlalo ongayithokozela o-paint ball shooting, clay pigeon shooting ne-archery - imidlalo yobumnandi ongeke uzitshele ukuthi ungayithola eThekwini.

Uma uwumuntu okhonze ezemvelo nokubuka izilwane zasendle ungadlula nasePhezulu Safari Park, lapho uzothola khona ithuba lokunqamula ehlathini noma singathi endaweni eyisiqiwi lapho kugcwele khona izilwane okukhona kuzona izinyamazane, amadube, izindlulamithi nezinye eziningi.

Konke lokhu kusiza ngokuthi uhlakaze umqondo, ukwazi ukucabanga izinto ezihlukile, ubone ubuhle nobubanzi bomhlaba, futhi ubone nokuthi imvelo ijule kangakanani, okungakusiza ukuthi ubuye usucabanga ngenye indlela, futhi usunamacebo amasha okumelana nempilo.

Mhlawumbe-ke usungathi uma kuwukuthi ubulele enkabeni yedolobha futhi ungafuni ukuhamba ibanga elide, kodwa usafisa ukuthola nokujabulela ubumnandi - uvele uthi shwi eMojos Carwash & Shisanyama, eseMayville, okuyibangana eliyimizuzu ewu-15 uma usuka edolobheni. Lapho uzofike uzwe futhi ubone ubumnandi obehlukene baselokishini, obuxutshwe nobukhazikhazi, isitayela nempatho okutholakala ngaphakathi kule ndawo.

BANCOME amakhono ayenawo ohlelweni lwasekuseni emsakazweni Ukhozi FM, uMandla "Njinji Wami" Magwaza (42) ongasekho, abasakazi balesi siteshi asebashiya, abebekhuluma ohlelweni lwantambama ngoMsombuluko.

ULinda Sibiya, Zandile Tembe noSma Mathibeli bathe uNjinji washeshe waziveza ukuthi ngeke agcine enguphrojusa wemisindo kuphela, kodwa iphimbo lakhe lalisho ukuthi uya kude.

Bebekhuluma noTshatha Ngobe ohlelweni iWoza Nabangani Bakho, nala bebekhumbula khona le nsizwa yaseJozini, edlule emhlabeni ngoMgqibelo ekuseni ngemuva kokugula isikhashana.

UZandile owagcina engumphathi wezinhlelo kulo msakazo, uthe ngendlela ababezethemba ngayo beyithimba, baba nokumungabaza uMandla owafika engumfana omncane kakhulu kubo.

"Wayengumuntu ongakukhonzile ukukhuluma, enza nje umsebenzi wakhe. Kwakuthi noma kukhona esingakuboni kahle kodwa uma sesikukhulumile sisodwa singophrojusa, simtshele umsakazi okumele akwenze, uma engakwenzi uNjinji wayevele asukume amkhumbuze esikushilo. UNjinji waveza amathalente amaningi emsebenzini wakhe futhi uhlelo lwasekuseni ngaleso sikhathi salubona lwenyukelwa abalaleli," kusho uZandile.

USma uveze ukuthi ufikele kuye uMandla ohlelweni lwasekuseni bezobambisana emkhakheni wokuba ophrojusa.

"Wayewuthanda umsebenzi wakhe, ethanda ukudlala futhi kuhlale kuhlekwa, ewenza nomsebenzi wakhe. ULinda sase simazi ukuthi ujabule noma kukhona okungahambi kahle kuye bese simhleka, siphinde sithume yena njengoba uZandile eshilo uma kukhona esifuna kwenzeke. Kungenzeka ukuthi  ekhaya kubo bazi omunye uNjinji kodwa thina sazi lona esikhuluma ngaye namhlanje," kuchaza uSma.

ULinda uthe ophrojusa abaningi abafana naye uMandla, uSandile Mdlalose, Zandile, Sma, Nomfundo Mkhize, no-Ayanda Melansi babalwa kwabenze umsebenzi oncomekayo emsakazweni Ukhozi.

"Abantu laba abafike benza izinto ezihlukile emsakazweni besebenzisa ubuchwepheshe besimanje. Bawushintsha umsakazo bonke njengoba ngibasho nje. Sithi emndenini wakhe nakubalaleli uNjinji ufike waba yile nto efunekayo emsakazweni ngisho nangephimbo lakhe,elimenzele okuningi. Usebenzile," kusho uLinda.

Izolo umndeni kaMandla umemezele ukuthi inkonzo yesikhumbuzo sakhe izoba sehholo lomphakathi iSinethezekile, eJozini, namhlanje ngo-2 ntambama.

Okuhle nokumnandi ngakho konke lokhu wukuthi ungathi ungcebeleka futhi ushaywa wumoya ube ungakhathazekile nakancane ngendawo yokulala ngoba ziyinqwaba izindawo zokulala ezisezingeni elicokeme futhi ezingamanani akahle ongalala kuzona ube ujabulela iholidi lakho.

Uma ufuna ukulala edolobheni ungaya e-Edward Hotel, eSouthern Sun Elangeni naseMaharani, lapho uzofike uthole impatho futhi kuthi uma ususegunjini lakho ububone bunjengoba bunjalo ubuhle bedolobha nobolwandle oluseduze nje ngaphesheya komgwaqo, nosuke usanethuba lokuthi tshope uyogubha amagagasi kulona.

Uma uthanda ungaya futhi koMhlanga nalapho uzofike uthole ubukhazikhazi bamahhotela ezinga eliphezulu okukhona kuwona iBeverly Hills, i-Garden Court namanye.

ELINYE lamabamba abaqeqeshi kwiKaizer Chiefs, uCedric Kaze, lixwayise ngobungozi bokujabula ngokweqile ngenxa yemiphumela yakamuva kwiBetway Premiership ekubeni luselude ukhalo okusafanele baluhambe ngaphambi kokufika ezweni lesethembiso.

Kusukela kuqale isizini, iChiefs ilokhu idlalela ngasesicongweni se-log okwenza abalandeli bayo banyukelwe yithemba ngamathuba eqembu labo okudla isicoco seligi ngesizini lapho kunakwe khona izimbangi, iMamelodi Sundowns ne-Orlando Pirates.

Amakhosi azibeke endaweni yesibili kwi-log ngokunqoba ngo 1-0 wegoli likaGlody Lilepo kwiMarumo Gallants emdlalweni weligi eDr Petrus Molemela Stadium, eBlomfontein, ngoLwesithathu. Awina lo mdlalo nje, ngempelasonto edlule abuye namaphuzu amathathu kwiZESCO United yaseZambia emdlalweni kaGroup B kwiCaf Confederation Cup. 

La maqembu azophinda agadulisane ngeSonto ngo-3 ntambama, eMoses Mabhida Stadium, eThekwini. 

Akubuzwa ukuthi ukwenza kahle kweChiefs kwenza bashayele phezulu abalandeli bayo.

Kuyona yonke leyo njabulo, uKaze obambe umsebenzi noKhalil Ben Youssef, akafuni kubhiyozwe kuze kweqe ngoba indlela okusafanele ihanjwe iseyinde kakhulu.

Lo mqeqeshi uyaqonda ukuthi kusenamabhawodi okusafanele bawaqinise kodwa akanayo nencane inkinga ngendlela abayiqoqa ngayo imiphumela encomekayo.

“Ngabe ngisenga ezimithiyo uma ngithi ngineme ngendlela esidlale ngayo kodwa futhi ngijabule kakhulu ngomphumela esiwuthole singadlali ngendlela ejabulisayo,” kusho uKaze esithangamini nabezindaba.

“Sizoshintsha izigqoko sigxile kwiCaf kodwa nakhona yithuba lokuqhubeka nokubamba umgqigqo. Siyazi ukuthi singadlala kangcono kodwa futhi siyaqonda ukuthi siyahlanganisa.

“Okusemqoka wukuqoqa amaphuzu ukuze singeke sisuke kulezi zindawo esidlalela kuzona kwi-log. Okungaba yiphutha elikhulu wukumila izimpiko, bese siyehlisa ekusebenzeni ngoba sizibona ukuthi sesingcono.

“Ngeke sikuvumele ukuthi kwenzeke lokho kubadlali yingakho nakubalandeli ngizicelela ukuthi noma sijabula kodwa singeqisi ngoba indlela okusafanele siyihambe ngalo mgqigqo esihamba ngawo iseyinde."

Ngemuva kwehora lokuqala ngeSonto emini abezimo eziphuthumayo bakwa-ALS phuthume engozini ebandakanya izimoto ezimbili ku-N3 uma ubheke eThekwini ngaseMkhambathini.

Kule ngozi kubikwa ukuthi iveni ebinabagibeli ishayisane nemoto encane yaphaphalaza yakhafula abagibeli.

Umshayeli weveni owesilisa oneminyaka eko-40 ubelimele kakhulu kanti ngesikhathi abe-Advanced Life Support Paramedics bezama ukumsiza endaweni yesigameko uvele wamelwa yinhliziyo, washona. Abanye abagibeli abayishumi nambili baphuthunyiswe ezibhedlela ezahlukene ukuze bathole ukunakekelwa okwengeziwe.

I'm Angela yengozi ayaziwa, amaphoyisa ayaphenya.

ZIGAYA ngomunye umhlathi izinto ecaleni lokubulawa kwekhansela elibhekene neNkosi Simphiwe Erick Zuma, njengoba selidluliselwe enkantolo yesifunda futhi kulindeleke ukuthi inkabi eboshwe nenkosi ivume icala.

Inkabi eboshwe nenkosi, uMnuz Thabo Mathonsi Chonco, kulindeleke ukuthi ilivume icala lokusoconga owayeyikhansela le-DA kuMasipala waseMngeni, uMnuz Nhlalayenza Ndlovu, uma isivela eNkantolo yesiFunda eMgungundlovu, ngoMsombuluko. 

Icala lokubulawa kukaNdlovu lisuswe eNkantolo yeMantshi eHowick, labe selidluliselwa eNkantolo yesiFunda eMgungundlovu. 

Inkosi noChonco baboshwe kanye noMnuz Thobani Masobho Hlongwa noKhayelihle Shabalala kuleli cala. Omunye umsolwa, uMnuz Zwelithini Buthelezi, owayeyinduna yenkosi, osephenduke ufakazi woMbuso. 

UChonco kuthiwa uyena owahlela itulo lokusoconga uNdlovu nokuyitulo okuthiwa walicija esejele. Kuvele ukuthi uChonco uzolivuma icala. Isolezwe lithole ukuthi uChonco ngeke alifake igama lenkosi uma esevuma icala.

Umthombo osondelene nophenyo, uthe uChonco uzokhomba uButhelezi njengomuntu okuwuye owabathuma ukuba basoconge uNdlovu.

Ummeli kaChonco, uMnuz Khanyile, uthe uzophawula kahle ngoMsombuluko uma uChonco esevelile enkantolo. UChonco usanda kulahlwa yicala lokusoconga umndeni waseBulwer.

INkantolo eNkulu eMgungundlovu igwebe uChonco odilikajele abahlanu.

UChonco uphinde abhekane necala lokuqothwa kwamalungu omndeni wakwaMemela eMbali, eMgungundlovu.

Umholi we-DA KwaZulu-Natal, uMnuz Francois Rodgers, uthe kubaqinisa idolo ukudluliselwa kwecala enkantolo yesifunda.

"Lokhu kuyakhombisa ukuthi leli icala elibucayi, ingakho lisusiwe enkantolo yemantshi layiswa enkantolo yesifunda."

URodgers uthe bafuna ukuzwa ukuthi uChonco uzothini uma esevuma icala.

"Sifuna ukubona ukuthi uMbuso uzobusebenzisa kanjani ubufakazi bukaChonco. Into eyinkinga ngomuntu osuke evume icala ukuthi kusuke kusangenzeka ukuthi anqabe ukufakaza uma sekuqulwa icala."

URodgers uthe kuyabakhathaza ukushaya ngolonwabu kwaleli cala.

"Sizoqhubeka nokuqapha ukuqulwa kwecala. Amalungu omphakathi nomndeni wakwaNdlovu akufanele uvumele leli cala ukuba liphelele emoyeni."

Inkosi ilokhu yahlala ejele ngoJulayi, njengoba sachithwa isicelo sebheyili kanti ibibukeka idangele ngesikhathi ivele enkantolo izolo.

Inkosi iphinde ibhekane namanye amacala amabili okubulala.

Ibhekene necala lokubulawa kowayengundunankulu wesizwe sakwaNxamalala, uMnuz Qalokunye Zuma nelokubulawa kowayelwa nokudayiswa komhlaba kamasipala, uMnuz Xolani Ntombela/Ndlovu.

Nawo la macala adluliselwe enkantolo yesifunda. 

UMHOLI we-ANC, uDkt Ntuthuko Mahlaba, uyamaniswa nemoto eyathengela ukudla izinkabi ezabulala ufakazi ecaleni lokubulala ayebhekene nalo. Icala lokubulala lagcina lihoxiswa emva kokubulawa kukafakazi. 

Kuvele ukuthi imoto eyabonakala ithengela izinkabi okuya ngasethunjini ngosuku olwandulela usuku okwabulawa ngalo ufakazi woMbuso, uMnuz Martin Sithole, yayitshelekwe nguMahlaba komunye umholi we-ANC oqavile esifundeni iMbuso Kubheka.

Lokhu kuhlaluke eNkantolo eNkulu eMgungundlovu izolo, ngesikhathi kulalelwe icala lokubulawa kukaSithole nomngani wakhe, uMnuz Buthanani Shange.

USithole wabulawa ngo-2019.

UMahlaba oyilungu lesiShayamthetho KwaZulu-Natal, uke waba wumphathiswa wokuHlaliswa kwaBantu KwaZulu-Natal, waba wumphathiswa wezeMidlalo, ezobuCiko namaSiko, waba umgcinimafa we-ANC esifundazweni.

Ngesikhathi eboshelwa icala lokubulala uNgobeni ngo-2019, wayeyimeya kaMasipala waseNewcastle, wayephinde abe usihlalo we-ANC esifundeni iMbuso Kubheka.

USithole wayengufakazi ecaleni lokubulawa kowayengumholi we-ANC Youth League esifundeni iMbuso Kubheka, uMnuz Wandile Ngubeni.

Ukubulawa kukaSithole kwaholela ekuhoxisweni kwecala lokubulala elalibhekene noMahlaba.

Imoto eyabonakala ithengela izinkabi ukudla ngeyekhansela elisethimbeni lesikhashana elihola i-ANC esifundeni iMbuso Kubheka, uMnuz Ally Khoza.

Abalisa abathathu, uMnuz Philani Thwala, Phakama Radebe noMmeli Nxumalo, babhekene necala lokubulala uSithole noShange.

Umshushisi omkhulu, u-Advocate Lawrence Gcaba, uvezele inkantolo izithombe ezikhombisa imoto eyayitshelekwe nguuMahlaba ishayelwa uThwala ngosuku olwandulela usuku okwabulawa ngalo uSithole.

Imoto yafike yathenga ukudla egaraji eliseNewcastle, ebusuku. I-slip sokudla okwathengwa yile moto satholakala endlini okwakulele kuyo izinkabi ezabulala uSithole.

UKhoza utshele inkantolo ukuthi imoto yakhe ewuhlobo lweveni yayitshelekwe nguMahlaba ngesikhathi okwabulawa ngaso uSithole, wathi uMahlaba waboleka imoto yakhe ngesikhathi kubhekwe okhethweni lukazwelonke olwalungawo u-2019.

"Wathi angimboleke imoto yami ngoba iphakeme, wanginika eyakhe mina ngasebenzisa yona."

UKhoza uthe uMahlaba akazange ambuyisele imoto yakhe nangemva kokuthi esethenge elakhe iveni.

Uthe kunalokho, imoto yakhe wayeke ayibone ishayelwa uRadebe kanye nabanye.

UKhoza uthe akakaze anikeze uThwala igunya lokuthi ashayele imoto, wathi futhi wayengamazi nokumazi.

IDOLOBHA iTheku ngelinye lamadolobha adlisayo KwaZulu-Natal nasezweni lonke ngobumnandi nezindawo ezahlukene zokuvakasha ezinobukhazikhazi obudida unwabu, nobumnandi nje obenza ukuthi ukhohlwe yizinsizi nokukuhluphayo.

Yingakho enye yezinkampani zamahhotela aseThekwini iSouthern Sun nophiko lwezokuvakasha eThekwini, iDurban Tourism, beqale uhlelo lokuqhakambisa izindawo zokuvakasha ezahlukene eThekwini namaphethelo, lapho bememe khona abezindaba ukuzokhangisa ngobuhle obungajatshulelwa ngabantu ngamaholidi kaDisemba.

Kulokhu kuqale ngokwehlukile nongeke ukulindele ukuthi ungakuthola eThekwini, njengoba lolu hambo luqale eDoonside Beach, eKingsburgh, eningizimu yeTheku, lapho ongathi uma uvakashele khona ushaywe wumoya opholile wolwandle, futhi ujabulele nokuhamba ngehhashi, litotobe nawe esihlabathini solwandle, ukhohlwe yizinsizi.

Enye yezindlela leyo ehlukile umuntu angazijabulisa ngayo uma ezoshaywa wumoya eThekwini, ngokuthi uqhele kancane enkabeni yedolobha; wenzele nokuthi ushintshe umoya, ujabulele ulwandle oluqhelile kancane edolobheni, kodwa futhi kube mnandi ngokufanayo.

Enye futhi indawo yokuvakasha enganakekile kepha enezinto eziningi ongazithokozela ebonakale  kulolu hambo yi-HighStakes, eseCato Ridge, entshonalanga yeTheku okuthi uma uvakashele kuyona ujabulele imidlalo ehlukene ehlakaza umqondo okukhona kuyona i-quad biking, lapho uthubeleza ngesithuthuthu, unqamule emahlathini, uqwale nentaba.

Kule ndawo kukhona nomdlalo obizwa nge-zip line, lapho uhamba emoyeni uxhunyelwe entanjeni, uhlakaze umqondo nje ukhohlwe yizinto eziningi. Khona lapho futhi ungenza  neminye imidlalo ongayithokozela o-paint ball shooting, clay pigeon shooting ne-archery - imidlalo yobumnandi ongeke uzitshele ukuthi ungayithola eThekwini.

Uma uwumuntu okhonze ezemvelo nokubuka izilwane zasendle ungadlula nasePhezulu Safari Park, lapho uzothola khona ithuba lokunqamula ehlathini noma singathi endaweni eyisiqiwi lapho kugcwele khona izilwane okukhona kuzona izinyamazane, amadube, izindlulamithi nezinye eziningi.

IBANDLA lamaNazaretha, eBuhleni, seliyichithe ngazo zombili indaba yezinsizwa zebandla ezikhangisa ezinkundleni zokuxhumana izipho eziphezulu ezizithengela izintombi ezizikhetha ngosuku lokugcina lomhlangano kaJanuwari.

Njalo uma kuphela umhlangano kaJanuwari kuleli bandla izinsizwa ziya endaweni yaseSipholi lapho zikhetha khona izintombi ezifuna ukwakha imizi nazo.

Muva nje kulo mcimbi kushiyana umshefezo njengoba insizwa ikhipha amagwevu, ukukhombisa uthando enalo ngentokazi eyikhethile nezipho esuke iziphethe.

Kulo nyaka izinga libonakale linyuka kakhulu njengoba kukhona insizwa yaseMtubatuba, uSambane Zikhali, ephe uNosipho Biyela isipho semoto, ngesikhathi iqeda "kumxhawula".

Yize lesi sipho engasilethanga eBuhleni, kodwa izithombe besegaraji emnika imoto nomakhalekhukhwini i-i Phone 17, kushiye okukhulu ukwehlukana ezinkundleni zokuxhumana.

Abanye bamncomile uSambane ngokunyusa izinga lezipho ekhombisa uthando kunkosikazi wakhe wakusasa.

Abanye bakhale ngokuthi lokhu akwenzayo kuzofaka incindezi ezinsizweni ezingenawo amandla alingana nawakhe, okungazenza ziphelelwe nawuthando lokuganwa.

Okhulumela ibandla lamaNazaretha aseBuhleni, uMnuz Thokozani Mncwabe, exoxa neSolezwe  uqale wancoma ubuhle bomhlangano walo nyaka ohambe kahle wathi bayabonga ukuhamba baze babuye kungenzekanga okubi.

Ube eseyichitha wathi ayilungile into eyenziwa yizinsizwa kuleli bandla njengoba konke sezikwenza ngehaba nokufuna ukubukwa.

"Sesifikile isikhathi sokuthi abefundisi bahlangane kukhulunywe ukuthi uma owesilisa eyocela intombi yini okumele iphathwe, ukuze kuvinjwe indaba yezinto ezifana nalezi esizibonayo manje. Umyalelo webandla ngokucelwa awuhambisani nalokhu osekwenzeka. Phambi kwamehlo eNkosi siyalingana, ezinye izinsizwa zizophelelwa amandla uma sezibona abantu benza kanjena. Akuwona wonke umuntu oyisigwili. Akunqatshiwe ukuthi uthengele umuntu wakho isipho esikhulu kodwa musa ukwenza emehlweni omphakathi," kusho uMncwabe.

Uthe eSipholi lapho kukhethwa khona izintokazi kuningi osekwenzeka khona okumele bakubheke ngamanye amehlo.

"Ayilungiswe indaba yaseSipholi. Sekwenzeke konke lokho sithanda nokubonga iNkosi uNyazilwezulu ngezinkomo azihlabela amaNazaretha eKhenana naseBuhleni ewabonga, nathi siyabonga kulo ngakho konke. Sibonge noMfundisi uNzama waseKhenana, izinsizwa zoBubambo ezazilungisa umgwaqo, zasilekelela ngokudla namatende ngesikhathi kuqala uhambo, abakwenzile iNkosi ibabusise," kuchaza yena.

Uthe njengamaNazaretha nakulo nyaka bayakhuthaza ukuthi kuphathwe kahle abesifazane, kuphele ngokudlwengulwa kwabo nokudliwa kwezidakamizwa.

UKHOLELWA ukuthi uyilingise ngendlela akade eyicabanga indawo kaNolwandle Biyela, umlingisi waseVryheid, uNosipho Pehlo, ngesonto eledlule, okuphele indawo yakhe kusizini yesibili yomdlalo i-Outlaws.

Le ntokazi esazakhele igama kulo mdlalo, ithi ukuba yingxenye yawo kuyikhulisile njengoba indawo ebiyilingisa ibiveza owesifazane ongayithandi impi, onakekela umndeni kodwa kusizini yesibili kwashintsha konke lokho.

“Uma bekungathiwa nginikwa enye indawo kuthiwa angiyilingise kulo mdlalo bengingeke ngiyijabulele njengalena engiyitholile. Ngiyalibonga ithuba enginikwe lona ababhali bomdlalo njengoba ukuba kulo mdlalo kungenze ngakhula njengomlingisi futhi kwangivezela amathalente ahlukene nami enginawo njengeciko,” kusho uNosipho.

Uthe kuningi muva nje azokukhumbula kulo mdlalo, naye obekumethusa njengokuba la kuqoshwa khona izindawo ezinezimpi nokuyinto abengakaze abe kuyo ngaphambilini.

“Ukuba sendaweni enjalo uma siqopha kuthinte izinto izinto ezijulile kimi. Ngelinye ilanga saqeda ukuqopha ngaya la ngihlala khona ngangiqhaqhazela, ngikhala nami angazanga ukuthi yini eyadala lokho kodwa ngagcina ngibonile ukuthi umqondo uyakwazi ukuthwala konke obekwenzeka, umzimba wase uthwala ubunzima kungakho ngafikelwa isimo esifana nalesi. Ekulingiseni ngibonile ukuthi akumele nje ugxile ekukhumbuleni okumele ukukhulume nakukhamera kodwa umlingisi osuke unguye kumele umthwale agcine esenguwena,” kusho uNosipho.

Uthe kube umdlalo wokuqala lona kuye omkhulu ukubonakala kuwo njengoba esanda kungena ekulingiseni nafunde okuningi ngisho kozakwabo abadala akade ebambisene nabo.

Uveze ukuthi usizakale kakhulu ngokwazi ukusebenza nabanye abantu kanye nokubambisana nabo.

“Kuningi engikuthathile engiya nakho komunye umdlalo engizoba yingxenye yawo ukuya phambili. Mina njengoba indawo yami isiphelile ngiyabakhuthaza ababukeli ukuthi abaqhubeke bawubuke umdlalo ukuze bezobona ukuthi kugcina kwenzakaleni phakathi kukaBandile noTlali. UNolwandle uqedile okwakhe,” kusho yena.

AKUCACI ukuthi uzobuya nini ohlelweni lwasekuseni iThe Uprising, umsakazi weGagasi FM, uMinnie Ntuli osakaza lolu hlelo ngokubambisana noFelix Hlophe.

Lokhu kulandela isinqumo sakhe sokukhetha ukuma emsakazweni njengoba eke waba sematheni ‘ngobubhoklolo’ nangokuhlohloloza uLondie London ngomunwe ebusweni, ohlelweni iThe Real Housewives of Durban (RHOD) okuyinto eyacasula abaningi.

UMinnie sekuphele isikhathi esingaphezu kwamasonto amabili engenzwakali kulo msakazo.

Isolezwe libuze umthombo walo ongaphakathi kulo msakazo ukuthi izikhulu zakhona zithini ngokumbuyisela emsebenzini.

“Ngabe ngiqamba amanga indaba yakhe nje ayikaziwa ukuthi uzobuya nini emsakazweni. Kodwa uma kukhona engikuzwayo ngizokutshela, nakanjani bazosazisa uma ebuya,” kusho umthombo.

Omunye umthombo uveze ukuthi uMinnie usafuna usizo ngenxa yokuthi wagxekwa ngesenzo sakhe.

“Kuyoba yinhlanhla ebuyile emsakazweni, leya nto yambangela amahloni ngenxa yokuthi abanye bambona njengebhoklolo. Ukubuya azobhekana nozakwabo nabalaleli ababemgxeka ezinkundleni zokuxhumana,yikhona engibona sengathi ngeke kusaba lula. Ngokuzwa ngabasondelene naye uyasaba naye manje ukubuya ngoba akazi ukuthi uzohlangana nesimo esinjani uma esesemoyeni,” kuchaza umthombo.

Uveze ukuthi okunye okuzwile wukuthi umndeni wakhe wameseka kuvela lesi sehlo futhi bazama ukuthi bamfunele usizo ukuze abe wumuntu ongcono angaphinde azifake esimeni esinje.

UMinnie kwashaqeka abaningi kuvela isigameko esingakhonjiswanga kusaqhubeka uhlelo esagxekwa kakhulu.

Esitatimendeni asikhipha uMinnie wathi uyaxolisa kwanabo ohlelweni.

Waveza ukuthi ubathintile ngasese exolisa futhi uzimisele nangokukhuluma nabo ubuso nobuso. Wathi yize umsebenzi wakhe kwiRHOD ungahlangene noweGagasi kodwa yena nesiteshi bavumelene ngokuthi amukele imiphumela yezenzo zakhe.

Esitatimendeni esakhishwa yiGagasi, baveza ukuthi sabashaqisa lesi senzo futhi baphoxekile ngabakubone kwenziwa wumsakazi wabo.

“Yize iThe Real Housewives of Durban izimele futhi ingahlangene neGagasi FM, siyazi ukuthi ukuziphatha kukaMinnie ohlelweni kunomthelela egameni lethu nasemphakathini esiwusebenzelayo,” kusho iGagasi.

Lathi kumasizini adlule kuke kwabonakala abanye abasohlelweni bexabana beze becishe babambane ngezandla.

“Okusinikeza ithemba kulokhu wukuthi ukubuyisana kuyenzeka futhi nobudlelwano bulungiseke,” kwasho iGagasi.

Bathi njengesiteshi abahambisani nobubhoklolo nokungahloniphi.

IBIPHUMA ingena ezinkantolo izolo inkabi eboshwe neNkosi Simphiwe Erick Zuma ecaleni lokubulawa kowayeyikhansela le-DA kuMasipala waseMngeni, uMnuz Nhlalayenza Ndlovu.

Umsocongi, uThabo Chonco, okuthiwa wakha itulo lokuqeda ngoNdlovu esejele, uvele ezinkantolo ezimbili izolo lapho ebebhekene namacala amathathu okubulala.

UChonco uqale wavela kafishane eNkantolo eNkulu eMgungundlovu lapho ebebhekene necala lokubulala abantu abangu-10.

Kuleli cala uChonco usolwa ngokuba ungqondongqondo ecaleni lokubulawa kwabantu bakwaMemela.

Abantu bakwaMemela babulawa ngo-2023, elokishini eMbali, eMgungundlovu.

Leli cala lihlehliselwe ikusasa.

Uphinde wadlulela eNkantolo yesiFunda eMgungundlovu, lapho ebhekene khona necala lokubulala uNdlovu kanye nelinye lokubulala owayelwa nokudayiswa komhlaba eMpophomeni, uMnuz Xolani Ntombela/Ndlovu.

Amacala amabili abhekene noChonco abequlwa eNkantolo yeMantshi eHowick, adluliselwe kweyesifunda ngeledlule.

Ngesikhathi evele eHowick, uChonco wakuveza ukuthi ufuna ukulivuma icala lokubulala uNdlovu.

Bekungokokuqala ukuba avele enkantolo yesifunda. Amacala ahlehliselwe uFebhuwari 20.

UChonco usanda kugwetshwa odilikajele abahlanu ngecala lokuqotha abantu eBulwer.

Waphinde wagwetshwa iminyaka engu-15 ebhadla ejele ngecala lokubamba inkunzi.

Izolo uChonco ufike enkantolo ekinatelwe ngozankosi kanye namaketango elinye ebeliboshelwe okhalweni. Ubekakwe ojele abebehlome bephelele.

Inkosi nayo ivele kafishane enkantolo yesifunda izolo.

Amacala ayo ahlehliselwe uFebhuwari 20.

Inkosi ibhekene namacala amathathu. Imangalelwe noChonco ecaleni lokubulawa kukaNdlovu kanye nelokubulawa kukaNtombela/Ndlovu.

Inkosi iphinde ibhekane necala lokubulala owayengundunankulu wesizwe sakwaNxamalala, uMnuz Qalokunye Zuma.

Inkosi yanqatshelwa ibheyili ecaleni lokubulawa kukaNdlovu, isihlale ezikhindini isikhathi esingaphezu kwezinyanga eziyisithupha.

Bekugcwele phama enkantolo izolo, abantu befuna ukuzozibonela ukuqhubeka kwecala.

Abantu abebesenkantolo abomndeni wakwaNdlovu, abakwaZuma kanye namalungu eDA.

Abanye abasolwa ababoshwe kanye nenkosi abazange babonakale enkantolo izolo.

Inkosi iboshwe noMnuz Thobani Masobho Hlongwa, noKhayelihle Shabalala ecaleni lokubulawa kukaNdlovu.

Iboshwe noMnuz Thembelani Mbatha ecaleni lokubulawa kukaNtombela/Ndlovu.

KULINDELEKE ukuthi siqale maduze isiphithiphithi edolobheni iTheku kwabakhonze ubumnandi njengoba seziqalile izinhlelo zokujabulisa abantu ngobumnandi obehlukene, okulindeleke ukuthi kuqale ngenyanga ezayo - nokuzobandakanya idili lomculo elibandakanya nezihlabani zabaculi baphesheya kwezilwandle abangaconsi phansi.

Lokho kudalulwe yiMeya kaMasipala weTheku, uMnuz Cyril Xaba, ethula inkulumo yosuku emcimbini wakhe wokwethula umbiko wezibalo zokuvakasha zamaholidi kaKhisimusi noNcibijane, obuse-Octavia Boutique Hotel, eNanda, enyakatho yeTheku ngoLwesine.

IMeya idalule ukuthi iTheku seliqalile livivela umcimbi wedili lomculo wesihlabani somculo saseMelika u-Anton Hamilton, ozoba se-ICC, eThekwini ngoFebhuwari 28. 

Kulo mcimbi kulindeleke ukuthi u-Anthony, wodumo lwezingoma ezithi Charlene, i-Cool ne-Best of Me, abhulelwe amazolo womculi wakuleli zwe ongaconsi phansi kubalandeli uSjava.

Emva kwalowo mcimbi, kuzoba khona omunye wesihlabani somculi waseCanada uBryan Adams, ozoba ngoMashi 28 no-29 khona futhi e-ICC, eThekwini.

Ngaphambi kwalokho, kuzokhumbuleka futhi ukuthi ngonyaka odlule kwamenyezelwa ukuthi umcimbi wezindondo zomculo ama-Metro FM Awards,uza lana eThekwini e-ICC ngo-Ephreli 25. 

Kuzothi ngoJuni 4 kube nomunye umcimbi wedili lomculo weqembu le-band yase-England i-UB40 ezobe ihambisana no-Ali Campbell.

“Yonke le micimbi izosiza ngokugqamisa idolobha lethu ngokwenza izinto ezinhle, ikhulise umnotho wezokuvakasha bese futhi isiza ukufukula osomabhizinisi bakithi. Ngale kwalokho, sizolokhu siqhubeka sibamba iqhaza emicimbini nasezinhlelweni ezehlukene okuzosiza ukuthuthukisa iTheku, kulethe imali yabatshalimali bese futhi kuqinisa ubudlelwano bethu nezinhlaka ezahlukene zamazwe omhlaba,” kusho uXaba.

Ngale kwalokho, iTheku lizoqhubeka futhi libe nemicimbi elaziwa ngayo yaminyaka yonke okubalwa kuyona iDurban Tourism Business Awards - okuzovulwa imingenelo yawo ngenyanga ezayo, kube yiDusi Canoe Marathon, Durban International Marathon ngoMeyi, Comrades Marathon ngoJuni, iHollywoodbets Durban ngoJulayi neDurban International Film Festival ngoJulayi.

UKUTHATHA isinqumo “esinzima” sokubuyela esikoleni emva kweminyaka ewu-12 ashiya phansi isikole engakawuphothuli u-matric okokuqala, kuthele izithelo ezinhle nezibonakalayo kuNksz Samkelisiwe Xulu, ephasa ngamalengiso ku-matric wakhe awuphothule nyakenye.

Engxoxweni ekhethekile neSolezwe, uNksz Xulu (32) waseDoringkop, KwaDukuza, KwaZulu-Natal, udalule ukuthi u-matric wakhe wawenza okokuqala ngo-2012 esafunda ngakubo eShekembula High, kepha wawushiya phakathi exinwa wukugula okweyamane nezinkinga zokwesintu.

“Bengigula kakhulu futhi ngiphazamiseka ekufundeni kwami. Ngagcina ngishiya phansi isikole ngaboMashi ngalowo nyaka kwangabe kusaba lula ukuthi ngibuyele esikoleni ngokushesha. Bengilokhu ngiphila ngokubamba amatotho ezindaweni ezihlukene, ukuzama ukuziphilisa nokuzimela nokweseka umndeni wami,” usho kanje.

Eqhuba, uthe impilo abeyiphila ibingamgculisi njengoba ebehlale ethola imisebenzi engamjabulisi emalini kepha ibe imgqilaza emzimbeni nasemqondweni, waze wabona kufanele ukuthi abuyele esikoleni ukuzama ukucaba ikusasa eliqhakazile ngemfundo.

Uthe wabona isikhangiso sesikole iSinenhlanhla Secondary, esiseShakaskraal, khona KwaDukuza esasidinga abafundi, wanquma ukufaka isicelo sokufunda uGrade 11 khona, nangempela bamamukela - kwaba wukuqhubeka kohambo lwakhe lwemfundo.

“Ngizibambe zaqina kusuka lapho, ngangabe ngisabheka emuva. Ngazitshela ukuthi akusekho lutho namuntu okuzophazamisa imfundo yami, njengoba manje sengivuna engikutshalile - ngiphasa ngamalengiso izifundo eziyisithupha, engithemba ukuthi lokho kuzovula iminyango yamathuba angcono,” kusho uNksz Xulu.

Izifundo aziphase ngamalengiso yisiNgisi, isiZulu, Life Orientation, Dramatic Arts, History ne-Tourism bese kuba yiMathematical Literacy ayiphase ngo-level 6 (70+%).

“Konke lokhu ngithemba ukuthi kuzokhuthaza nabanye abeza ngemva kwami babone ukuthi imfundo ayikhulelwa nokuthi ukungaphumeleli u-matric wakho okokuqala akusho ukuphela komhlaba, kepha lisuke lisekhona ithuba lokufeza okunye ozifisela kona uma uzozitshela ukuthi uzophokophelela ukuphumelela ngemfundo yakho,” kusho yena.

Uthe manje usebheke ukuqhubeka nemfundo yakhe, enze izifundo zobumeli e-University of KwaZulu-Natal, ngenhloso yokusebenzisa azokufunda kuzona ukulungisa izimo nezinkinga ezihlukene ezibhekana nomphakathi nsuku zonke.

“Kuyangikhathaza ukubona kwanda izigameko zokuhlukunyezwa kwezingane nabantu besifazane kujike kungabi ndaba zalutho, engithemba nengikholwa wukuthi kuningi engingakwenza ukuzama ukukulungisa ngisebenzisa imfundo yami,” kusho uNksz Xulu.

'NJENGOBA ngiwuthisha ngiyibona nsuku zonke inkinga yezingane ezingenawo umdlandla wokufunda izincwadi, yingakho ngihlale ngisebenzela ukwenza okuthile ukuzama ukuqeda leso sihlava esibi emphakathini, ukuze kubuye isiko lokufunda nokubhala ebantwini abasha.'

Usho njalo uNksz Ntombenhle Dlamini, elandisa ngencwadi yakhe entsha yeqoqo lezindaba ezimfishane esihloko sithi Kwathiwa Yidliso, ezoqala ukutholakala ngoDisemba 22. Uyichaze ngokuthi ingenye yezindlela zakhe zokuqhuba umbono wokuhlenga ulwimi lwesiZulu.

UNksz Dlamini waseMhlabashane, eHighflats, kodwa osezinze eManzimtoti ngokusebenza, uthe uqale ukubhala le ncwadi ngoMashi nonyaka, waze waqeda ngoJulayi, kwase kuqala uhlelo lokuyihluza kusuka ngo-Agasti kuze kube yimanje.

“Ididiyele izindaba ezimfishane eziwu-20 ezinemiyalezo ehlukene futhi ezixwayisa kakhulu ngezinto abantu abayaye bazenze bengaboni ukuthi zingabafaka enkingeni. Futhi iveza nokuthi ukungalaleli nokukholwa ngokubona kuba nomvuzo omubi nobuhlungu kangakanani. Zikhona nezihluba udlubu ekhasini ngezenkolo nokunye okunjalo,” kusho uNksz Dlamini.

Eqhuba, uthe le ncwadi izobiza u-R200 kuyena uqobo, kanti usebenze kuyona nomunye wababhali bezincwadi uSizwe Ngidi, omlekelele ngokuyihluza ukuze iphumele ebantwini isisezingeni elifanele.

“Kule ncwadi kukhona nendaba ezofundisa abantu ngobumqoka bokuzihlupha ngolwazi lwezempilo, bese ibaxwayisa ngengozi yokuzidela nokubambalela kokukodwa abakholwa wukuthi yikhona okusiza ekuguquleni okuthile ngoba ngenye yezinto egcina yenza ukuthi umuntu adlule emhlabeni kungafanele ngoba engasukumanga kusenesikhathi,” usho kanje.

UNksz Dlamini onamava eminyaka ewu-15 ewuthisha, udalule nokuthi ngale kokuthanda ukuhlenga ulwimi isiZulu nokuqhutshwa wuthando lokubhala nokufunda kepha ufisa nokuthi adlondlobale aze afike esigabeni sokubhala imidlalo ezokhonjiswa kwithelevishini.

Le ncwadi yakhe ingeyesine njengoba eminyakeni edlule ebhale wakhipha izincwadi ezintathu okungethi Zinoju Zulu yezinkondlo yango-2021, kube ngeyezindaba ezimfishane ethi Kujiyile KwaMhlaba yango-2023, nenoveli yanyakenye ethi Akabange Esambona.

Ngalezi zincwadi usewole imiklomelo eyahlukene okubalwa kuyona ukuphuma phambili kwi-UJ Main Prize for Creative Writing in isiZulu ngo-2022, kube yindondo yeBest Author kwiZizamele Mbokodo Awards nyakenye, indawo yesithathu emncintiswaneni wezinkondlo othi Usiba Writers Guild, kwase futhi kuqokwa incwadi yakhe yezinkondlo ngaboMnyango wezeMfundo eGauteng, ukuthi ifundwe ezikoleni ezahlukene zakhona. 

ABANTU abaningi bacabanga ukuthi ukuba nenkinga yokushoda kwezakhi zokudla okunempilo nezibalulekile emzimbeni kwenzeka kuphela uma kungekho ukudla okwanele, kanti akunjalo njengoba lesi simo senzeka ngisho ukudla kukhona kodwa kuwukuthi lokho kudla akunazo izakhi ezinempilo nezidingwa kakhulu wumzimba ukuze uphile kahle.

Kungakhathalekile ukuthi lokhu kungenxa yobubha, ukukhetha ukudla okungenampilo noma ukuncika kakhulu ekudleni osekuthakwe ngezithako ezenza kube yingozi emzimbeni, kepha lesi simo singaqhubeka sithiye abantu abadala nabancane.

Lokhu kushiwo ngabesikhungo sezempilo esizimele i-Affinity Health, bexwayisa abantu ngobungozi bokushalazela ukudla okunempiilo, okudala ukuthi umzimba ungondleki ngendlela efanele phecelezi i-malnutrition.

Inhlangano yezempilo emhlabeni i-World Health Organization (WHO) isanda kubika ukuthi lesi simo sikwezihamba phambili emhlabeni ngokukhinyabeza impilo yabantu, futhi kuvela nokuthi siyisizathu sokushona kwezingane ezineminyaka engaphansi kwemihlanu emhlabeni jikelele - sinjalo nje siholela nasekutheni kube lula ukuthi umuntu aphathwe yisifo sikashukela, isifo senhliziyo, nokuthi akhuluphale ngokweqile.

UMA uvakashele kunoma yiliphi ibhishi noma kwi-swimming pool okusenkabeni yedolobha iTheku uhlale uzofica kukhona abasebenzi abayaluzayo kuze kushone ilanga nsuku zonke beqikelela ukuthi wonke umuntu ovakashele lezi zindawo uphephile,akulimali muntu - okungaba ngokuminza emanzini noma ukulimazana ngezinto ezithile kujatshulwa.

Obhekele ukuthi lowo msebenzi wenzeka ngendlela efanele nguNksz Zola Ndlovu, oyi-Aquatic Safety Manager kaMasipala weTheku, okusho ukuthi kusemahlombe akhe ukuqikelela ukuthi abasebenzi benza umsebenzi ngendlela efanele ukuze kuvikeleke izivakashi.

Engxoxweni ekhethekile neSolezwe ngomsebenzi awenzayo, uNksz Ndlovu udalule nokuthi okunye okumqoka okuhambisana nomsebenzi wakhe wukuqinisekisa ukuthi amanzi abantu ababhukuda kuwona asesimeni esifanele nesilungele ukuthi babhukude kuwona.

"Ngisebenzisana nabasebenzi bami abangaphezu kuka-197, okudingeka ngihlale ngiqikelela ukuthi akukho okuphazamisa umsebenzi wabo. Nakuba isikhathi esiningi ngiba sehhovisi lami - kepha ngihlale, ngihlale ngiyozibonela mathupha ukuthi umsebenzi bawenza ngendlela efanele nabafundiswe ngayo yini. Kungumsebenzi wami futhi ukuqhamuka namacebo okugwema izinkinga, nokubheka ukuthi iyiphi ingozi engase yenzeke emsebenzini wabo ukuze igwemeke kusenesikhathi," kusho uNksz Ndlovu.

Uthe lona wumsebenzi ongenamicilikisho yesikhathi eside njengoba udinga ukuthi uma usuphothule u-matric, wenze izifundo zeFirst Aid nSafety ukuze ube nolwazi lokuthi umsiza kanjani umuntu osuke edinga usizo oluphuthumayo, bese futhi uba nesicucu esizofakazela ukuthi uzokwazi ukuba semanzini ngaphandle kwenkinga uma kunezimo ezidinga lokho.

"Wumsebenzi ongakwazi ukuwenza emva kokuqeqeshwa izinyanga ezimbili kuya kwezintathu nje kuphela. Okumqoka wukuzibophezela ukufunda imithetho yakhona nendlela yokwenza izinto ukuze usebenze kahle," usho kanje.

Ebuzwa ngokwenza umsebenzi wakhe ube lula isikhathi esiningi, uNksz Ndlovu uthe usizwa wukuthi ugabe ngamava nangemfundo. Uneziqu i-Bachelor's Degree in Sports Science, Honour's in Recreation Management neMaster's in Business Administration (MBA) kokuthathu akwenze e-University of KwaZulu-Natal; bese kuba yisitifiketi seFacilities Management asithole e-University of Cape Town.

 "Ngiqale ukusebenza ophikweni lwezemidlalo eKZN ngo-2006 kuya ku-2009 ngiyiSports Promotions Officer. Ngisuke lapho sengiyosebenza kumasipala emsebenzini ofanayo kwaze kwaba wu-2012. Emva kwalokho ngakhushulelwa esikhundleni sokuba yiSenior Sports Officer, okuwumsebenzi engiwenze ngaze nganikwa lumsebenzi engiwenza manje," kusho yena.

Ukhale ngokuthi inselelo enkulu emsebenzini wabo wukuthi basebenza ngabantu, okuthi kwesinye isikhathi benze umsebenzi wabo ube nzima ngokufika emabhishi bedle mawala kwezikaFaro, okwenza kube nzima ukubalawula.

"Bakhona nabafika behlome ngezikhali eziyingozi, okuthi uma sekunezingxabano bafune ukulimazana. Lokhu kwenza ukuthi impilo yabasebenzi ibe sengcupheni ngoba kusuke sekudingeka ukuthi balamule ukuze kube nokuthula. 

"Okunye-ke uma uwumholi wesifazane njengami kuba khona lokho kubukeleka phansi kwabanye abantu ngoba benenkoleloze yokuthi ngeke ukwazi ukwenza izinto ezithile ngenxa yobulili bakho. Lokhu kudinga ukuthi usebenze ngokuzikhandla ngokuphindiwe ukuze umsebenzi wakho ucace futhi udlondlobale kuwona nsuku zonke." 

INTOKAZI yaseNanda, eThekwini, uNaledi Aphiwe, isiveze ukuthi ibinesifiso sokuthi yenze i-albhamu ephelele noMawelele kodwa ukungabi nesikhathi sokuthi benze lo msebenzi ngonyaka odlule, kuphoqe ukuthi bagcine benze izingoma ezine kuphela ngokuhlanganyela.

UNaledi ukusho lokhu njengoba ngoLwesihlanu, kuphume ingoma yabo ethi Come Duze.

Laba akuqali ukuthi benze ingoma ngokuhlanganyela njengoba benengoma ethi Romeo & Juliet eyashisa izikhotha.

UNaledi uthe le ngoma iqhubeka kwethi Buya Ekhaya abake bayenza nekhuluma ngokuxolelana.

“Mina noMawelele sisebenza kahle kakhulu uma kuziwa emculweni njengoba imimoya yethu itholana, bese senza kube lula ukuthi zonke izingoma zethu uma abantu bezilalela noma bebuka ama-video azo, babone okuhle kuzo. Ingoma lena abantu abazozithola beyidansela kodwa inesigqi se-Afro pop. UMawelele ungumuntu othanda ukwenza umculo opholile, ngakolunye uhlangothi mina nginephimbo eliphezulu nokwenza izinto zibe lula uma sihlangana sicula,” kusho uNaledi.

Uthe akuthandayo ngokwenza umculo noMawelele ukuthi basebancane futhi bayawuthanda umculo abawenzayo ngokuhlukana.

“Sifike ngesikhathi esisodwa emculweni. Sithe uma siduma bekucishe kube isikhathi esisodwa ngakho angingabazi ukuthi kungani abantu besithanda kangaka uma sihlangene - yingoba babona ukuzimisela esinakho uma sisebenza. Kodwa okwamanje ngizosho ngingangabazi ukuthi sisazoke sime ukusebenza ndawonye, esinye sezizathu esenze saphinde sakhipha izingoma ingoba besibona ngathi kukhona esikukweleta abalandeli bethu. Yisigcino sethu lesi okwamanje, sinika abantu umphako abazobambelela kuwo kuze kube sithatha isinqumo sokuphinde sisebenze sobabili futhi,” kusho yena.

Uthe ukuya phambili uzoqhubeka asebenze nabaculi abanekhono, hhayi nje abanabalandeli kuphela ngoba umculo udinga ikhono.

Kulo nyaka uthe ufisa ukuthi umculo wakhe uqhubeke usabalale emhlabeni wonke, aqhubeke nokwaziwa kwamanye amazwe aqokwe nasemicimbini yezindondo.

Uthe abanye abaculi afisa ukusebenza nabo ukuya phambili kubalwa udadewabo uNontokozo Mkhize, Ayra Starr, Afrotraction, Summer Walker noKabza De Small.

UMDIDIYELI wezingoma ohlonishwa e-Afrika namaphethelo, uThemba "DJ Maphorisa" Sekowe, ubhoboke ngobuhlungu asezwiswe bona iminyaka eyisishiyagalolunye emuva kokuphrojusa unqambothi lwengoma yomrepha uSenzo "Kwesta" Vilakazi ethi Ingud'.

Njengoba kuphela iminyaka engu-10 kwaphuma iNgud', uMaphorisa udalule ukuthi kuze kube yimanje akakaze wathola ngisho indibilishi ngokudlalwa kwale ngoma emisakazweni naseziteshini zethelevishini.

UMaphorisa uveze lokhu ngesikhathi ongumdidiyeli omkhulu waleli culo, uNhlamulo "Nota" Baloyi esagiya eqephuza ezinkundleni zokuxhumana, egubha ukuphela kwale minyaka.

Uthe esagubha kanjalo uNota kwi-X, uMaphorisa wavele waphonseka njengempukane obisini, wabhodla ngokhalo kudliwa ngokuveza ukuthi noma kungajatshulwa kangakanani kodwa kwadliwa amandla akhe. Isolezwe lithole ukuthi le ngoma, okwapikwa kuyo uCassper Nyovest, yadidiyelwa wuMaphorisa ngokubambisana noGanja Beats, Gobi Beast noNegwa Makwa.

UMaphorisa kuthiwa uyena owayithaka ngesigqi se-house ngokufudumeza iculo lika-Antena elithi Camino Del Sol ukuze kuphume ulozolo lwesigqi seNgud. Kuhluleke ngisho uNota esemncenga ukuba angazehlisi.

"Ubani ofuna uphumelele ukwedlula mina? Akekho. Ungakhohlwa wukuthi wavezwa wubani emculweni." UMaphorisa uvele watshela uNota ukuthi akayeke ukwanda ngomlomo sengathi umabuya ngokuhlwa kodwa asebenze ukuze enze imali.

"Wena uhluleke wancama. Bewunenkampani yomculo kodwa wabhacaza. Awusenabudlelwano nabantu nabaculi, okusho ukuthi awusenzi mali. Waba nesivumelwano ne-Orchards kodwa wasimosha. Kungani kumele ngilalele iziyalo zakho?" kubhoka ngolaka uMaphorisa. Nabantu abaningi bavele bachema noMaphorisa, bagxeka uNota ngokunqwaha nemali yakhe ekubeni asebenza.

INgud ikwi-albhamu kaKwesta esihloko sithi Dakar yango-2016. Leli culo eselidlalwe amahlandla awu-19 million kwiYouTube, lashisa izikhotha eminyakeni eyedlule emisakazweni naseziteshini zethelevishini kanye nasezindaweni zobumnandi. NoKwesta waqashwa kakhulu ngalo emicimbini emikhulu. Empeleni namanje akaphumi esteji engaliculanga. 

Ngemuva kwehora lokuqala ngeSonto emini abezimo eziphuthumayo bakwa-ALS phuthume engozini ebandakanya izimoto ezimbili ku-N3 uma ubheke eThekwini ngaseMkhambathini.

Kule ngozi kubikwa ukuthi iveni ebinabagibeli ishayisane nemoto encane yaphaphalaza yakhafula abagibeli.

Umshayeli weveni owesilisa oneminyaka eko-40 ubelimele kakhulu kanti ngesikhathi abe-Advanced Life Support Paramedics bezama ukumsiza endaweni yesigameko uvele wamelwa yinhliziyo, washona. Abanye abagibeli abayishumi nambili baphuthunyiswe ezibhedlela ezahlukene ukuze bathole ukunakekelwa okwengeziwe.

I'm Angela yengozi ayaziwa, amaphoyisa ayaphenya.

ZIGAYA ngomunye umhlathi izinto ecaleni lokubulawa kwekhansela elibhekene neNkosi Simphiwe Erick Zuma, njengoba selidluliselwe enkantolo yesifunda futhi kulindeleke ukuthi inkabi eboshwe nenkosi ivume icala.

Inkabi eboshwe nenkosi, uMnuz Thabo Mathonsi Chonco, kulindeleke ukuthi ilivume icala lokusoconga owayeyikhansela le-DA kuMasipala waseMngeni, uMnuz Nhlalayenza Ndlovu, uma isivela eNkantolo yesiFunda eMgungundlovu, ngoMsombuluko. 

Icala lokubulawa kukaNdlovu lisuswe eNkantolo yeMantshi eHowick, labe selidluliselwa eNkantolo yesiFunda eMgungundlovu. 

Inkosi noChonco baboshwe kanye noMnuz Thobani Masobho Hlongwa noKhayelihle Shabalala kuleli cala. Omunye umsolwa, uMnuz Zwelithini Buthelezi, owayeyinduna yenkosi, osephenduke ufakazi woMbuso. 

UChonco kuthiwa uyena owahlela itulo lokusoconga uNdlovu nokuyitulo okuthiwa walicija esejele. Kuvele ukuthi uChonco uzolivuma icala. Isolezwe lithole ukuthi uChonco ngeke alifake igama lenkosi uma esevuma icala.

Umthombo osondelene nophenyo, uthe uChonco uzokhomba uButhelezi njengomuntu okuwuye owabathuma ukuba basoconge uNdlovu.

Ummeli kaChonco, uMnuz Khanyile, uthe uzophawula kahle ngoMsombuluko uma uChonco esevelile enkantolo. UChonco usanda kulahlwa yicala lokusoconga umndeni waseBulwer.

INkantolo eNkulu eMgungundlovu igwebe uChonco odilikajele abahlanu.

UChonco uphinde abhekane necala lokuqothwa kwamalungu omndeni wakwaMemela eMbali, eMgungundlovu.

Umholi we-DA KwaZulu-Natal, uMnuz Francois Rodgers, uthe kubaqinisa idolo ukudluliselwa kwecala enkantolo yesifunda.

"Lokhu kuyakhombisa ukuthi leli icala elibucayi, ingakho lisusiwe enkantolo yemantshi layiswa enkantolo yesifunda."

URodgers uthe bafuna ukuzwa ukuthi uChonco uzothini uma esevuma icala.

"Sifuna ukubona ukuthi uMbuso uzobusebenzisa kanjani ubufakazi bukaChonco. Into eyinkinga ngomuntu osuke evume icala ukuthi kusuke kusangenzeka ukuthi anqabe ukufakaza uma sekuqulwa icala."

URodgers uthe kuyabakhathaza ukushaya ngolonwabu kwaleli cala.

"Sizoqhubeka nokuqapha ukuqulwa kwecala. Amalungu omphakathi nomndeni wakwaNdlovu akufanele uvumele leli cala ukuba liphelele emoyeni."

Inkosi ilokhu yahlala ejele ngoJulayi, njengoba sachithwa isicelo sebheyili kanti ibibukeka idangele ngesikhathi ivele enkantolo izolo.

Inkosi iphinde ibhekane namanye amacala amabili okubulala.

Ibhekene necala lokubulawa kowayengundunankulu wesizwe sakwaNxamalala, uMnuz Qalokunye Zuma nelokubulawa kowayelwa nokudayiswa komhlaba kamasipala, uMnuz Xolani Ntombela/Ndlovu.

Nawo la macala adluliselwe enkantolo yesifunda. 

UMHOLI we-ANC, uDkt Ntuthuko Mahlaba, uyamaniswa nemoto eyathengela ukudla izinkabi ezabulala ufakazi ecaleni lokubulala ayebhekene nalo. Icala lokubulala lagcina lihoxiswa emva kokubulawa kukafakazi. 

Kuvele ukuthi imoto eyabonakala ithengela izinkabi okuya ngasethunjini ngosuku olwandulela usuku okwabulawa ngalo ufakazi woMbuso, uMnuz Martin Sithole, yayitshelekwe nguMahlaba komunye umholi we-ANC oqavile esifundeni iMbuso Kubheka.

Lokhu kuhlaluke eNkantolo eNkulu eMgungundlovu izolo, ngesikhathi kulalelwe icala lokubulawa kukaSithole nomngani wakhe, uMnuz Buthanani Shange.

USithole wabulawa ngo-2019.

UMahlaba oyilungu lesiShayamthetho KwaZulu-Natal, uke waba wumphathiswa wokuHlaliswa kwaBantu KwaZulu-Natal, waba wumphathiswa wezeMidlalo, ezobuCiko namaSiko, waba umgcinimafa we-ANC esifundazweni.

Ngesikhathi eboshelwa icala lokubulala uNgobeni ngo-2019, wayeyimeya kaMasipala waseNewcastle, wayephinde abe usihlalo we-ANC esifundeni iMbuso Kubheka.

USithole wayengufakazi ecaleni lokubulawa kowayengumholi we-ANC Youth League esifundeni iMbuso Kubheka, uMnuz Wandile Ngubeni.

Ukubulawa kukaSithole kwaholela ekuhoxisweni kwecala lokubulala elalibhekene noMahlaba.

Imoto eyabonakala ithengela izinkabi ukudla ngeyekhansela elisethimbeni lesikhashana elihola i-ANC esifundeni iMbuso Kubheka, uMnuz Ally Khoza.

Abalisa abathathu, uMnuz Philani Thwala, Phakama Radebe noMmeli Nxumalo, babhekene necala lokubulala uSithole noShange.

Umshushisi omkhulu, u-Advocate Lawrence Gcaba, uvezele inkantolo izithombe ezikhombisa imoto eyayitshelekwe nguuMahlaba ishayelwa uThwala ngosuku olwandulela usuku okwabulawa ngalo uSithole.

Imoto yafike yathenga ukudla egaraji eliseNewcastle, ebusuku. I-slip sokudla okwathengwa yile moto satholakala endlini okwakulele kuyo izinkabi ezabulala uSithole.

UKhoza utshele inkantolo ukuthi imoto yakhe ewuhlobo lweveni yayitshelekwe nguMahlaba ngesikhathi okwabulawa ngaso uSithole, wathi uMahlaba waboleka imoto yakhe ngesikhathi kubhekwe okhethweni lukazwelonke olwalungawo u-2019.

"Wathi angimboleke imoto yami ngoba iphakeme, wanginika eyakhe mina ngasebenzisa yona."

UKhoza uthe uMahlaba akazange ambuyisele imoto yakhe nangemva kokuthi esethenge elakhe iveni.

Uthe kunalokho, imoto yakhe wayeke ayibone ishayelwa uRadebe kanye nabanye.

UKhoza uthe akakaze anikeze uThwala igunya lokuthi ashayele imoto, wathi futhi wayengamazi nokumazi.

UKhoza uthe washaqeka ngesikhathi amaphoyisa emkhombisa izithombe zikaThwala eshayela imoto yakhe. Ngaleso sikhathi uKhoza wayephekwa ngemibuzo amaphoyisa mayelana nokubulawa kukaSithole, wathi watshelwa ukuthi uThwala wanikezwa imoto yakhe ukuba ayothenga ukudla.

Abasolwa bayaliphika icala.

Ukulalelwa kwecala kuzoqhubeka namhlanje.

UMREPHA wodumo lwengoma ethi Imali Eningi, uSiyabonga "Big Zulu" Nene, ukhuza udlambedlu kubaculi bakamaskandi kulandela ukuvela kwengxabano eyaqubuka phakathi kwabo ngo-2023.

Kuleli sonto kuvele okushaqisayo ngokwaholela ekubhidlikeni kweqembu lebhola labaculi bakamaskandi, iMaskandi FC. Kukhona abadalule ukuthi ngesikhathi omaskanda bekhishwa emqhudelwaneni weJammin To Soccer ezinkundleni zaseTsakane ngoJulayi 2024, bafika ezindlini zokushintshela baxabana kabi kangangoba kwaze kwathukwana, kwanukwana futhi kwakhishelwana nezibhamu.

Kubuye kwavela nezindaba zokuthi umculi kamaskandi uKhwezi "Smomoza" Mkhize wayeyinkukhu nempaka noMalahle Sibiya emuva kokuba elale no"mfazi" wakhe. UBig Zulu uqale ngokuxolisa ngokugxambukela ezindabeni zeqembu lebhola likamaskandi ekubeni yena ekwele-hip hop maqede wathi kufanele abantu bazi ukuthi ebholeni kuyenzeka abantu banyukelwe wumoya enkundleni. 

"Kuyenzeka ukuthi kuphakame umoya enkundleni, ningaboni ngaso linye.  Yinto ekhona, nami ngaphambana nabanye abadlali njengomfwethu uDumi (Mkokstad) kodwa ngoba kwakuyinto yebhola, ngabuye ngaxolisa. Impilo iyaqhubeka."

UBig Zulu uthe kusuke kungeyona inzondo yeqiniso. 

"Bafowethu ibiyinhle kakhulu into ebeniyenzile, ukubambisana kudlalwe kube mnandi. Ngane zakwethu ayehle imimoya, sibuye sibambisane. Sibuyele enkundleni sidlale. Asingajabulisi izitha. Thina singabalandeli bakamaskandi sikhona sizoneseka njengoba nani nisekana nje isikhathi esiningi."

UBig Zulu uthe uma ngabe oyedwa womaskanda enento  ayenzayo bazoyeseka.  "Ngithi awehle umoya, zinsizwa sicela ukunipha umdlalo wobumbano kube yi-Hip Hop vs Maskandi. Siyacela," kuphetha uBig Zulu. 

Ngokusho kukaSmomoza, ingxabano yashisa phansi kubaculi bakamaskandi  kangangoba kwacishe kwabanjwana ngezandla. Uthe kukhona abaze banuka abanye ngokufuna ukuthwebula izinhlanhla zabo futhi kwabakhona ababizwa ngaphansi kweziketi zonina. USmomoza uthe abaculi ababengobhongoza nguSenzo "Ntencane" Zondi nosonkondlo ongumlingisi wemidlalo yethelevishini, uKwazi Nsele.

Eziphendulela uNtencane uvele washiya angalazi kuSmomoza. Uthe uSmomoza uyabasanganela futhi ugqwaba udumo ngabo.

"Yiliphi ibhola olifunayo ngoba wena ubungayi emidlalweni, ubalekela amanyala owawenza ulala nomfazi womuntu esasidlala naye eqenjini. Mina noKwazi, laba osubadakelwa manje, yithi owawucasha ngathi eMpangeni uthi sikugade ngoba awuphephile. Belukuphi lolo thando lwebhola ngaleso sikhathi?"